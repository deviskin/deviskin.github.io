*128:1שִׁיר, הַמַּעֲלוֹת–
–אַשְׁרֵי כָּל־יְרֵא יְהוָה; הַהֹלֵךְ, בִּדְרָכָיו׃
128:2יְגִיעַ כַּפֶּיךָ כִּי תֹאכֵל; אַשְׁרֶיךָ, וְטוֹב לָךְ׃
128:3אֶשְׁתְּךָ כְּגֶפֶן פֹּרִיָּה בְּיַרְכְּתֵי בֵיתֶךָ בָּנֶיךָ כִּשְׁתִלֵי זֵיתִים; סָבִיב, לְשֻׁלְחָנֶךָ׃
128:4הִנֵּה כִי־כֵן יְבֹרַךְ גָּבֶר, יְרֵא יְהוָה׃
128:5יְבָרֶכְךָ יְהוָה, מִצִּיּוֹן וּרְאֵה בְּטוּב יְרוּשָׁלִָם; כֹּל, יְמֵי חַיֶּיךָ׃
128:6וּרְאֵה־בָנִים לְבָנֶיךָ; שָׁלוֹם, עַל־יִשְׂרָאֵל׃