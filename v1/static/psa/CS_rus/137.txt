*Псало́мъ Дави́ду, Агге́а и заха́рiи.
Исповѣ́мся тебѣ́, Го́споди, всѣ́мъ се́рдцемъ мои́мъ, и предъ а́нгелы воспою́ тебѣ́, я́ко услы́шалъ еси́ вся́ глаго́лы у́стъ мои́хъ:
поклоню́ся ко хра́му свято́му твоему́ и исповѣ́мся и́мени твоему́ о ми́лости твое́й и и́стинѣ твое́й, я́ко возвели́чилъ еси́ надъ всѣ́мъ и́мя твое́ свято́е.
Въ о́ньже а́ще де́нь призову́ тя, ско́ро услы́ши мя́: умно́жиши мя́ въ души́ мое́й си́лою твое́ю.
Да исповѣ́дятся тебѣ́, Го́споди, вси́ ца́рiе зе́мстiи, я́ко услы́шаша вся́ глаго́лы у́стъ твои́хъ:
и да воспою́тъ въ путе́хъ Госпо́днихъ, я́ко ве́лiя сла́ва Госпо́дня:
я́ко высо́къ Госпо́дь, и смире́нныя призира́етъ, и высо́кая издале́ча вѣ́сть.
А́ще пойду́ посредѣ́ ско́рби, живи́ши мя́: на гнѣ́въ вра́гъ мои́хъ просте́рлъ еси́ ру́ку твою́, и спасе́ мя десни́ца твоя́.
Госпо́дь возда́стъ за мя́: Го́споди, ми́лость твоя́ во вѣ́къ: дѣ́лъ руку́ твое́ю не пре́зри.