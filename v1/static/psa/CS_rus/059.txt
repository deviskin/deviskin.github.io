*Въ коне́цъ, о измѣни́тися хотя́щихъ, въ столпописа́нiе Дави́ду, въ науче́нiе:
внегда́ сожже́ средорѣ́чiе сирі́йское и сирі́ю сова́лскую, и возврати́ся Иоа́въ и порази́ Едо́ма въ де́бри соле́й двана́десять ты́сящъ.
Бо́же, отри́нулъ ны́ еси́ и низложи́лъ еси́ на́съ, разгнѣ́вался еси́ и уще́дрилъ еси́ на́съ.
Стря́слъ еси́ зе́млю и смути́лъ еси́ ю́: изцѣли́ сокруше́нiе ея́, я́ко подви́жеся.
Показа́лъ еси́ лю́демъ твои́мъ жесто́кая: напои́лъ еси́ на́съ вино́мъ умиле́нiя.
Да́лъ еси́ боя́щымся тебе́ зна́менiе, е́же убѣжа́ти от лица́ лу́ка.
Я́ко да изба́вятся возлю́бленнiи твои́, спаси́ десни́цею твое́ю и услы́ши мя́.
Бо́гъ возглаго́ла во святѣ́мъ свое́мъ: возра́дуюся, и раздѣлю́ Сики́му, и юдо́ль жили́щъ размѣ́рю.
Мо́й е́сть Галаа́дъ, и мо́й е́сть Манассі́й, Ефре́мъ крѣ́пость главы́ моея́, Иу́да ца́рь мо́й.
Моа́въ коно́бъ упова́нiя моего́: на Идуме́ю простру́ сапо́гъ мо́й: мнѣ́ иноплеме́нницы покори́шася.
Кто́ введе́тъ мя́ во гра́дъ огражде́нiя? или́ кто́ наста́витъ мя́ до Идуме́и?
Не ты́ ли, Бо́же, отри́нувый на́съ? и не изы́деши, Бо́же, въ си́лахъ на́шихъ?
Да́ждь на́мъ по́мощь от ско́рби: и су́етно спасе́нiе человѣ́ческо.
О Бо́зѣ сотвори́мъ си́лу: и то́й уничижи́тъ стужа́ющыя на́мъ.