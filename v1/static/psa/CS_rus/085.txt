*Моли́тва Дави́ду.
Приклони́, Го́споди, у́хо твое́, и услы́ши мя́: я́ко ни́щъ и убо́гъ е́смь а́зъ.
Сохрани́ ду́шу мою́, я́ко преподо́бенъ е́смь: спаси́ раба́ твоего́, Бо́же мо́й, упова́ющаго на тя́.
Поми́луй мя́, Го́споди, я́ко къ тебѣ́ воззову́ ве́сь де́нь.
Возвесели́ ду́шу раба́ твоего́: я́ко къ тебѣ́ взя́хъ ду́шу мою́.
Я́ко ты́, Го́споди, бла́гъ и кро́токъ и многоми́лостивъ всѣ́мъ призыва́ющымъ тя́.
Внуши́, Го́споди, моли́тву мою́ и вонми́ гла́су моле́нiя моего́.
Въ де́нь ско́рби моея́ воззва́хъ къ тебѣ́, я́ко услы́шалъ мя́ еси́.
Нѣ́сть подо́бенъ тебѣ́ въ бозѣ́хъ, Го́споди, и нѣ́сть по дѣло́мъ твои́мъ.
Вси́ язы́цы, ели́ки сотвори́лъ еси́, прiи́дутъ и покло́нятся предъ тобо́ю, Го́споди, и просла́вятъ и́мя твое́:
я́ко ве́лiй еси́ ты́ и творя́й чудеса́, ты́ еси́ Бо́гъ еди́нъ.
Наста́ви мя́, Го́споди, на пу́ть тво́й, и пойду́ во и́стинѣ твое́й: да возвесели́тся се́рдце мое́ боя́тися и́мене твоего́.
Исповѣ́мся тебѣ́, Го́споди Бо́же мо́й, всѣ́мъ се́рдцемъ мои́мъ и просла́влю и́мя твое́ въ вѣ́къ:
я́ко ми́лость твоя́ ве́лiя на мнѣ́, и изба́вилъ еси́ ду́шу мою́ от а́да преиспо́днѣйшаго.
Бо́же, законопресту́пницы воста́ша на мя́, и со́нмъ держа́вныхъ взыска́ша ду́шу мою́, и не предложи́ша тебе́ предъ собо́ю.
И ты́, Го́споди Бо́же мо́й, ще́дрый и ми́лостивый, долготерпѣли́вый и многоми́лостивый и и́стинный,
при́зри на мя́ и поми́луй мя́: да́ждь держа́ву твою́ о́троку твоему́ и спаси́ сы́на рабы́ твоея́.
Сотвори́ со мно́ю зна́менiе во благо: и да ви́дятъ ненави́дящiи мя́, и постыдя́тся, я́ко ты́, Го́споди, помо́глъ ми́ и утѣ́шилъ мя́ еси́.