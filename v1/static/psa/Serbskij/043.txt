44:1 Боже, својим ушима слушасмо, оци нам наши приповедаше дело које си учинио у њихово време, у старо време.
44:2 Руком својом изгнао си народе, а њих посадио; искоренио си племена, а њих намножио.
44:3 Јер не задобише земље својим мачем, нити им мишица њихова поможе, него Твоја десница и Твоја мишица, и светлост лица Твог, јер Ти беху омилели.
44:4 Боже, царе мој, Ти си онај исти, пошљи помоћ Јакову!
44:5 С Тобом ћемо избости непријатеље своје, и с именом Твојим изгазићемо оне који устају на нас.
44:6 Јер се не уздам у лук свој, нити ће ми мач мој помоћи.
44:7 Него ћеш нас Ти избавити од непријатеља наших, и ненавиднике наше посрамићеш.
44:8 Богом ћемо се хвалити сваки дан, и име Твоје славићемо довека.
44:9 Али сад си нас повргао и посрамио, и не идеш с војском нашом.
44:10 Обраћаш нас те бежимо испред непријатеља, и непријатељи нас наши харају.
44:11 Дао си нас као овце да нас једу, и по народима расејао си нас.
44:12 У бесцење си продао народ свој, и ниси му подигао цене.
44:13 Дао си нас на подсмех суседима нашим, да нам се ругају и срамоте нас који живе око нас.
44:14 Начинио си од нас причу у народа, гледајући нас машу главом туђинци.
44:15 Сваки је дан срамота моја преда мном, и стид је попао лице моје.
44:16 Од речи подсмевачевих и ругачевих, и од погледа непријатељевих и осветљивчевих.
44:17 Све ово снађе нас; али не заборависмо Тебе, нити преступисмо завет Твој.
44:18 Не одступи натраг срце наше, и стопе наше не зађоше с пута Твог.
44:19 Кад си нас био у земљи змајевској, и покривао нас сеном смртним,
44:20 Онда да бејасмо заборавили име Бога свог и подигли руке своје к Богу туђем,
44:21 Не би ли Бог изнашао то? Јер Он зна тајне у срцу.
44:22 А убијају нас за Тебе сваки дан; с нама поступају као с овцама кланицама.
44:23 Устани, што спаваш, Господе! Пробуди се, немој одбацити засвагда.
44:24 Зашто кријеш лице своје? Заборављаш невољу и муку нашу?
44:25 Душа наша паде у прах, тело је наше бачено на земљу.
44:26 Устани, помоћи наша, и избави нас ради милости своје.