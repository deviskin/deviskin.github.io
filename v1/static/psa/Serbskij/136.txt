137:1 На водама вавилонским сеђасмо и плакасмо опомињући се Сиона.
137:2 О врбама сред њега вешасмо харфе своје.
137:3 Онде искаху који нас заробише да певамо, и који нас оборише да се веселимо: "Певајте нам песму сионску."
137:4 Како ћемо певати песму Господњу у земљи туђој?
137:5 Ако заборавим тебе, Јерусалиме, нека ме заборави десница моја.
137:6 Нека прионе језик мој за уста моја, ако тебе не успамтим, ако не уздржим Јерусалима сврх весеља свог.
137:7 Напомени, Господе, синовима Едомовим дан јерусалимски, кад говорише: Раскопајте, раскопајте га до темеља.
137:8 Кћери вавилонска, крвницо, благо ономе ко ти плати за дело које си нама учинила!
137:9 Благо ономе који узме и разбије децу твоју о камен.