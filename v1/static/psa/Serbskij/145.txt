146:1 Хвали, душо моја, Господа.
146:2 Хвалићу Господа за живота свог, певаћу Богу свом док ме је год.
146:3 Не уздајте се у кнезове, у сина човечијег, у ког нема помоћи.
146:4 Изиђе из њега дух, и врати се у земљу своју: тај дан пропадну све помисли његове.
146:5 Благо ономе, коме је помоћник Бог Јаковљев, коме је надање у Господу, Богу његовом,
146:6 Који је створио небо и земљу, море и све што је у њима; који држи веру увек,
146:7 Чини суд онима којима се чини криво; даје храну гладнима. Господ дреши свезане,
146:8 Господ отвара очи слепцима, подиже оборене, Господ љуби праведнике.
146:9 Господ чува дошљаке, помаже сироти и удовици; а пут безбожнички превраћа.
146:10 Господ је цар довека, Бог твој, Сионе, од колена до колена. Алилуја.