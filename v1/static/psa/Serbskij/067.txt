68:1 Устаће Бог, и расуће се непријатељи Његови, и побећи ће од лица Његовог који мрзе на Њ.
68:2 Ти ћеш их разагнати као дим што се разгони; као што се восак топи од огња, тако ће безбожници изгинути од лица Божијег.
68:3 А праведници ће се веселити, радоваће се пред Богом, и славити у радости.
68:4 Појте Богу, попевајте имену Његовом; равните пут Ономе што иде преко пустиње; Господ Му је име, радујте Му се.
68:5 Отац је сиротама и судија удовицама Бог у светом стану свом.
68:6 Бог самцима даје задругу, сужње изводи на места обилна, а непокорни живе где је суша.
68:7 Боже! Кад си ишао пред народом својим, кад си ишао преко пустиње,
68:8 Земља се тресаше, и небо се растапаше од лица Божијег, и овај Синај од лица Бога, Бога Израиљевог.
68:9 Благодатни си дажд изливао, Боже, и кад изнемагаше достојање Твоје, Ти си га крепио.
68:10 Стадо Твоје живљаше онде; по доброти својој, Боже, Ти си готовио храну јадноме.
68:11 Господ даје реч; гласника велико је мноштво.
68:12 Цареви над војскама беже, беже, а која седи дома, дели плен.
68:13 Смиривши се у својим крајевима, ви сте као голубица, којој су крила посребрена, а перје јој се златни.
68:14 Кад је Свемогући расипао цареве на овој земљи, она се блисташе као снег на Селмону.
68:15 Гора је васанска гора Божија; гора је васанска гора хумовита.
68:16 Зашто гледате завидљиво, горе хумовите? Ево гора, на којој омиле Богу живети, и на којој ће Господ живети довека.
68:17 Кола Божијих има сила, хиљаде хиљада. Међу њима је Господ, Синај у светињи.
68:18 Ти си изашао на висину, довео си робље, примио дарове за људе, а и за оне који се противе да овде наставаш, Господе Боже!
68:19 Благословен Господ сваки дан! Ако нас ко претовара, Бог нам помаже.
68:20 Овај је Бог наш Бог Спаситељ, у власти су Господу врата смртна.
68:21 Господ сатире главу непријатељима својим и власато теме оног који остаје у безакоњу свом.
68:22 Рече Господ: Од Васана ћу довести, довешћу из дубине морске,
68:23 Да ти огрезне нога у крви непријатељској и језик паса твојих да је лиже.
68:24 Видеше како идеш, Боже, како свето иде Бог мој, цар мој.
68:25 Напред иђаху певачи, за њима свирачи сред девојака с бубњевима:
68:26 На сабору благосиљајте Господа Бога, који сте из извора Израиљевог!
68:27 Онде млади Венијамин, старешина њихов; кнезови Јудини, владаоци њихови; кнезови Завулонови, кнезови Нефталимови.
68:28 Бог твој даровао ти је силу. Утврди, Боже, ово што си учинио за нас!
68:29 У цркви Твојој, у Јерусалиму, цареви ће приносити даре.
68:30 Укроти звер у риту, код волова с теоцима народа, да би попадали пред Тобом са шипкама сребра; распи народе који желе бојеве.
68:31 Доћи ће властела из Мисира, Етиопија ће пружити руке своје к Богу.
68:32 Царства земаљска, појте Богу, попевајте Господу,
68:33 Који седи на небесима небеса исконских. Ево грми гласом јаким.
68:34 Дајте славу Богу; величанство је Његово над Израиљем и сила Његова на облацима.
68:35 Диван си, Боже, у светињи својој! Бог Израиљев даје силу и крепост народу. Благословен Бог!