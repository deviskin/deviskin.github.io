25:1 К Теби, Господе, подижем душу своју.
25:2 Боже мој! У Тебе се уздам; не дај да се осрамотим, да ми се не свете непријатељи моји.
25:3 И који се год у Те уздају, неће се осрамотити; осрамотиће се они који се одмећу од Тебе беспутно.
25:4 Покажи ми, Господе, путеве своје, научи ме ходити стазама Твојим.
25:5 Упути ме истини својој, и научи ме; јер си Ти Бог спасења мог, Теби се надам сваки дан.
25:6 Опомени се милосрђа свог, Господе, и милости своје; јер су откако је века.
25:7 Грехова младости моје, и мојих преступа не помињи; по милости својој помени мене, ради доброте своје, Господе!
25:8 Добар је и праведан Господ; тога ради показује грешницима пут.
25:9 Упућује кротке истини, учи кротке ходити путем Његовим.
25:10 Сви су путеви Господњи милост и истина онима који држе завет Његов и откривење Његово.
25:11 Ради имена свог, Господе, опрости грех мој, јер је велик.
25:12 Који се човек боји Господа? Он ће му показати који пут да изабере.
25:13 Душа ће његова у добру почивати, и семе ће његово владати земљом.
25:14 Тајна је Господња у оних који Га се боје, и завет свој јавља им.
25:15 Очи су ми свагда управљене ка Господу, јер Он извлачи из замке ноге моје.
25:16 Погледај ме и смилуј се на ме, јер сам инокосан и невољник.
25:17 Нек се рашири стиснуто срце моје, из тескобе моје извади ме.
25:18 Види јаде моје и муку моју, и опрости ми све грехове моје.
25:19 Погледај непријатеље моје како их је много и каквом ме пакосном ненавишћу ненавиде.
25:20 Сачувај душу моју и избави ме; не дај да се осрамотим, јер се у Тебе уздам.
25:21 Безазленост и правда нека ме сачува, јер се у Тебе уздам.
25:22 Избави, Боже, Израиља од свих невоља његових.