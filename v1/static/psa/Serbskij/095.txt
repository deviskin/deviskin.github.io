96:1 Певајте Господу песму нову, певај Господу, сва земљо!
96:2 Певајте Господу, благосиљајте име Његово, јављајте од дана на дан спасење Његово.
96:3 Казујте по народима славу Његову, по свим племенима чудеса Његова.
96:4 Јер је велик Господ и ваља Га хвалити: страшнији је од свих богова.
96:5 Јер су сви богови у народа ништа; а Господ је небеса створио.
96:6 Слава је и величанство пред лицем Његовим, сила и красота у светињи Његовој.
96:7 Дајте, Господу, племена народна, дајте Господу славу и част.
96:8 Дајте Господу славу према имену Његовом. Носите даре и идите у дворе Његове.
96:9 Поклоните се Господу у светој красоти. Стрепи пред Њим, сва земљо!
96:10 Реците народима: Господ царује; зато је васиљена тврда и неће се поместити; Он ће судити народима право.
96:11 Нек се веселе небеса, и земља се радује; нек пљеска море и шта је у њему;
96:12 Нека скаче поље и све што је на њему; тада нек се радују сва дрвета шумска
96:13 Пред лицем Господњим; јер иде, јер иде да суди земљи. Судиће васиљеној по правди, и народима по истини својој.