35:1 Господе! Буди супарник супарницима мојим; удри оне који ударају на ме.
35:2 Узми оружје и штит, и дигни се мени у помоћ.
35:3 Потегни копље, и пресеци пут онима који ме гоне, реци души мојој: Ја сам спасење твоје.
35:4 Нека се постиде и посраме који траже душу моју; нека се одбију натраг и постиде који ми зло хоће.
35:5 Нека буду као прах пред ветром, и анђео Господњи нека их прогони.
35:6 Нека буде пут њихов таман и клизав, и анђео Господњи нека их тера.
35:7 Јер низашта застреше мрежом јаму за мене, низашта ископаше јаму души мојој.
35:8 Нека дође на њега погибао ненадна, и мрежа коју је наместио нека улови њега, нека он у њу падне на погибао.
35:9 А душа ће се моја радовати о Господу, и веселиће се за помоћ Његову.
35:10 Све ће кости моје рећи: Господе! Ко је као Ти, који избављаш страдалца од оног који му досађује, и ништега и убогога од оног који га упропашћује?
35:11 Усташе на ме лажни сведоци; шта не знам, за оно ме питају.
35:12 Плаћају ми зло за добро, и сиротовање души мојој.
35:13 Ја се у болести њиховој облачих у врећу, мучих постом душу своју, и молитва се моја враћаше у прсима мојим.
35:14 Као пријатељ, као брат поступах; бејах сетан и с обореном главом као онај који за матером жали.
35:15 А они се радују кад се ја спотакнем, и купе се, купе се на ме, задају ране, не знам зашто, чупају и не престају.
35:16 С неваљалим и подругљивим беспосличарима шкргућу на ме зубима својим.
35:17 Господе! Хоћеш ли дуго гледати? Отми душу моју од нападања њиховог, од ових лавова јединицу моју.
35:18 Признаћу Те у сабору великом, усред многог народа хвалићу Те.
35:19 Да ми се не би светили који ми злобе неправедно, и намигивали очима који мрзе на ме низашта.
35:20 Јер они не говоре о миру, него на мирне на земљи измишљају лажне ствари.
35:21 Разваљују на ме уста своја, и говоре: Добро! Добро! Види око наше.
35:22 Видиш, Господе! Немој ћутати; Господе! Немој одступити од мене.
35:23 Пробуди се, устани на суд мој, Боже мој и Господе, и на парницу моју.
35:24 Суди ми по правди својој, Господе, Боже мој, да ми се не свете.
35:25 Не дај да говоре у срцу свом: Добро! То смо хтели! Не дај да говоре: Прождресмо га.
35:26 Нек се постиде и посраме сви који се радују злу мом, нек се обуку у стид и у срам који се размећу нада мном.
35:27 Нека се радују и веселе који ми желе правду, и говоре једнако: Велик Господ, који жели мира слузи свом!
35:28 И мој ће језик казивати правду Твоју, и хвалу Теби сваки дан.