112:1 Благо човеку који се боји Господа, коме су веома омилеле заповести Његове.
112:2 Силно ће бити на земљи семе његово, род праведнички биће благословен.
112:3 Обиље је и богатство у дому његовом, и правда његова траје довека.
112:4 У тами сјаје видело праведницима од доброг, милостивог и праведног.
112:5 Благо ономе који је милостив и даје у зајам! Он ће дати тврђу речима својим на суду.
112:6 Јер неће посрнути довека, праведник ће се спомињати увек.
112:7 Не боји се злог гласа; срце је његово стално, узда се у Господа.
112:8 Утврђено је срце његово, неће се побојати, и видеће како падају непријатељи његови.
112:9 Просипа, даје убогима; правда његова траје довека, рог се његов узвишује у слави.
112:10 Безбожник види, и једи се, шкргуће зубима својим, и сахне. Жеља ће безбожницима пропасти.