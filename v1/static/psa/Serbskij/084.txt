85:1 Смиловао си се, Господе, на земљу своју, повратио си робље Јаковљево.
85:2 Опростио си неправду народу свом, покрио си све грехе његове.
85:3 Зауставио си сву јарост своју, ублажио жестину гнева свог.
85:4 Поврати нас Боже, Спаситељу наш, прекини срдњу своју на нас.
85:5 Зар ћеш се довека гневити на нас, и протегнути гнев свој од колена на колено?
85:6 Зар се нећеш повратити и оживети нас, да би се народ Твој радовао о Теби?
85:7 Покажи нам, Господе, милост своју, и помоћ своју дај нам.
85:8 Да послушам шта говори Господ Бог. Он изриче мир народу свом и свецима својим, и онима који се обраћају срцем к Њему.
85:9 Да, близу је оних који Га се боје помоћ Његова, да би населио славу у земљи нашој!
85:10 Милост и истина срешће се, правда и мир пољубиће се.
85:11 Истина ће никнути из земље и правда ће с неба проникнути.
85:12 И Господ ће дати добро, и земља наша даће плод свој.
85:13 Правда ће пред Њим ићи, и поставиће на пут стопе своје.