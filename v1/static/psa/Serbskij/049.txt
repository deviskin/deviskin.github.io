50:1 Бог над боговима, Господ, говори и дозива земљу од истока сунчаног до запада.
50:2 Са Сиона, који је врх красоте, јавља се Бог.
50:3 Иде Бог наш, и не ћути; пред Њим је огањ који прождире, око Њега је бура велика.
50:4 Дозива небо одозго и земљу, да суди народу свом:
50:5 "Скупите ми свеце моје, који су учинили са мном завет на жртви."
50:6 (И небеса огласише правду Његову, јер је тај судија Бог.)
50:7 Слушај, народе мој, шта ћу ти казати, Израиљу, шта ћу ти јавити. Ја сам Бог, Бог твој.
50:8 Нећу те за жртве твоје карати; твоје жртве паљенице свагда су преда мном.
50:9 Не треба ми узимати телета из дома твог, ни јарића из торова твојих.
50:10 Јер је моје све горско зверје, и стока по планинама на хиљаде.
50:11 Знам све птице по горама, и красота пољска преда мном је.
50:12 Да огладним, не бих теби рекао, јер је моја васиљена и све што је у њој.
50:13 Зар ја једем месо волујско, или крв јарећу пијем?
50:14 Принеси Богу хвалу на жртву, и извршуј Вишњему завете своје.
50:15 Призови ме у невољи својој, избавићу те, и ти ме прослави.
50:16 А безбожнику рече Бог: Зашто казујеш уредбе моје и носиш завет мој у устима својим?
50:17 А сам мрзиш на науку, и речи моје бацаш за леђа.
50:18 Кад видиш лупежа, пристајеш с њим, и с прељубочинцима имаш део.
50:19 Уста си своја пустио да говоре зло, и језик твој плете преваре.
50:20 Седиш и говориш на брата свог, сина матере своје опадаш.
50:21 Ти си то чинио, ја ћутах, а ти помисли да сам ја као ти. Обличићу те, метнућу ти пред очи грехе твоје.
50:22 Разумејте ово који заборављате Бога! Иначе ћу зграбити, па неће нико избавити.
50:23 Онај мене поштује који приноси хвалу на жртву и који је путем на опазу. Ја ћу му показати спасење Божије.