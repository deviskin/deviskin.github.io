83:1 Боже! Немој замукнути, немој ћутати, нити почивај, Боже!
83:2 Јер ево непријатељи Твоји узавреше, и који Те ненавиде, подигоше главу.
83:3 По народ Твој зло наумише, и договарају се на изабране Твоје.
83:4 Рекоше: Ходите да их истребимо између народа да се више не спомиње име Израиљево.
83:5 Сложно присташе и супрот Теби веру ухватише:
83:6 Насеља Едомова и Исмаиловци, Моав и Агарени,
83:7 Гевал и Амон и Амалик, Филистеји с Тирцима;
83:8 И Асур удруже се с њима; постадоше мишица синовима Лотовим.
83:9 Учини им онако као Мадијану, као Сисари, као Јавину на потоку Кисону.
83:10 Који су истребљени у Аендору, нагнојише собом земљу.
83:11 Уради с њима, с кнезовима њиховим, као с Оривом и Зивом, и са свима главарима њиховим као са Зевејем и Салманом.
83:12 Јер говоре: Освојимо насеља Божија.
83:13 Боже мој! Заповеди нека буду као прах, као песак пред ветром.
83:14 Као што огањ сажиже шуму, и као пламен што запаљује горе,
83:15 Тако их погнај буром својом и вихором својим смети их.
83:16 Покриј лице њихово срамотом, да би тражили име Твоје, Господе!
83:17 Нека се стиде и сраме довека, нека се смету и изгину!
83:18 И нека знају да си Ти, коме је име Господ, једини највиши над свом земљом.