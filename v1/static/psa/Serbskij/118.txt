119:1 Благо онима којима је пут чист, који ходе у закону Господњем.
119:2 Благо онима који чувају откривења Његова, свим срцем траже Га;
119:3 Који не чине безакоња, ходе путевима Његовим!
119:4 Ти си дао заповести своје, да се чувају добро.
119:5 Кад би путеви моји били управљени да чувам наредбе Твоје!
119:6 Онда се не бих постидео, пазећи на заповести Твоје;
119:7 Хвалио бих Те с правим срцем, учећи се праведним законима Твојим.
119:8 Чуваћу наредбе Твоје, немој ме оставити сасвим.
119:9 Како ће младић очистити пут свој? Владајући се по Твојим речима.
119:10 Свим срцем својим тражим Тебе, не дај ми да зађем од заповести Твојих.
119:11 У срце своје затворио сам реч Твоју, да Ти не грешим.
119:12 Благословен си, Господе! Научи ме наредбама својим.
119:13 Устима својим јављам све судове уста Твојих.
119:14 На путу откривења Твојих радујем се као за велико богатство.
119:15 О заповестима Твојим размишљам, и пазим на путеве Твоје.
119:16 Наредбама Твојим тешим се, не заборављам речи Твоје.
119:17 Учини милост слузи свом, да бих живео и чувао реч Твоју.
119:18 Отвори очи моје, да бих видео чудеса закона Твог;
119:19 Гост сам на земљи, немој сакрити од мене заповести своје.
119:20 Изнеможе душа моја желећи без престанка познати судове Твоје.
119:21 Ти си страшан проклетим охолицама, које застрањују од заповести Твојих.
119:22 Одврати од мене руг и срамоту, јер чувам откривења Твоја.
119:23 Седе кнезови и договарају се на мене; а слуга Твој размишља о наредбама Твојим.
119:24 Откривења су Твоја утеха моја, саветници моји.
119:25 Душа моја лежи у праху; оживи ме по речи својој.
119:26 Казујем путеве своје, и чујеш ме; научи ме наредбама својим.
119:27 Уразуми ме о путу заповести својих, и размишљаћу о чудесима Твојим.
119:28 Сузе пролива душа моја од туге, окрепи ме по речи својој.
119:29 Пут лажни уклони од мене и закон свој даруј ми.
119:30 Пут истини избрах, законе Твоје тражим.
119:31 Прионух за откривења Твоја, Господе; немој ме осрамотити.
119:32 Путем заповести Твојих трчим, јер си раширио срце моје.
119:33 Покажи ми, Господе, пут наредаба својих, да га се држим до краја.
119:34 Уразуми ме, и држаћу се закона Твог, и чувати га свим срцем.
119:35 Постави ме на стазу заповести својих, јер ми је она омилела.
119:36 Привиј срце моје к откривењима својим, а не к лакомству.
119:37 Одврати очи моје да не гледају ништавила, путем својим оживи ме.
119:38 Испуни слузи свом реч своју да Те се боји.
119:39 Уклони руг мој, ког се плашим; јер су судови Твоји благи.
119:40 Миле су ми заповести Твоје, правдом својом оживи ме.
119:41 Нека дође на ме милост Твоја, Господе, помоћ Твоја по речи Твојој.
119:42 И ја ћу одговорити ономе који ме ружи; јер се уздам у реч Твоју.
119:43 Немој узети никад од уста мојих речи истине, јер чекам судове Твоје.
119:44 И чуваћу закон Твој свагда, довека и без престанка.
119:45 Ходићу слободно, јер тражим заповести Твоје.
119:46 Говорићу о откривењима Твојим пред царевима, и нећу се стидети.
119:47 Тешићу се заповестима Твојим, које љубим.
119:48 Руке своје пружам к заповестима Твојим, које љубим, и размишљам о наредбама Твојим.
119:49 Опомени се речи своје к слузи свом, на коју си ми заповедио да се ослањам.
119:50 У невољи мојој теши ме што ме реч Твоја оживљава.
119:51 Охоли ми се ругају веома; али ја не одступам од закона Твог.
119:52 Памтим судове Твоје од искона, Господе, и тешим се.
119:53 Гнев ме обузима на безбожнике, који остављају закон Твој.
119:54 Наредбе су Твоје песма моја у путничком стану мом.
119:55 Ноћу помињем име Твоје, Господе, и чувам закон Твој.
119:56 То је моје, да чувам заповести Твоје.
119:57 Део мој Ти си, Господе; наумио сам чувати речи Твоје.
119:58 Молим Ти се из свега срца, смилуј се на ме по речи својој.
119:59 Разматрам путеве своје, и обраћам ноге своје к откривењима Твојим.
119:60 Хитим, и не затежем се чувати заповести Твоје.
119:61 Мреже безбожничке опколише ме, али закон Твој не заборављам.
119:62 У по ноћи устајем да Те славим за праведне судове Твоје.
119:63 У заједници сам са свима који се Тебе боје и који чувају заповести Твоје.
119:64 Доброте је Твоје, Господе, пуна сва земља; наредбама својим научи ме.
119:65 Учинио си добро слузи свом, Господе, по речи својој.
119:66 Доброј мисли и знању научи ме, јер заповестима Твојим верујем.
119:67 Пре страдања свог лутах, а сад чувам реч Твоју.
119:68 Ти си добар, и добро чиниш; научи ме наредбама својим.
119:69 Охоли плету на мене лаж, али се ја свим срцем држим заповести Твојих.
119:70 Задригло је срце њихово као сало, а ја се тешим законом Твојим.
119:71 Добро ми је што страдам, да се научим наредбама Твојим.
119:72 Милији ми је закон уста Твојих него хиљаде злата и сребра.
119:73 Руке Твоје створиле су ме и начиниле ме; уразуми ме, и научићу се заповестима Твојим.
119:74 Који се Тебе боје, видеће ме, и радоваће се што се уздам у Твоју реч.
119:75 Знам да су судови Твоји, Господе, праведни, и по правди ме караш.
119:76 Нека буде доброта Твоја утеха моја, као што си рекао слузи свом.
119:77 Нека дође к мени милосрђе Твоје, и оживим; јер је закон Твој утеха моја.
119:78 Нек се постиде охоли; јер ме без кривице оборише. Ја размишљам о заповестима Твојим.
119:79 Нек се обрате к мени који се Тебе боје, и који знају откривења Твоја.
119:80 Срце моје нека буде савршено у наредбама Твојим, да се не постидим.
119:81 Чезне душа моја за спасењем Твојим, реч Твоју чекам.
119:82 Чезну очи моје за речју Твојом; говорим: Кад ћеш ме утешити?
119:83 Постадох као мех у диму, али Твојих наредаба не заборавих.
119:84 Колико ће бити дана слуге Твог? Кад ћеш судити онима који ме гоне?
119:85 Охоли ископаше ми јаму насупрот закону Твом.
119:86 Све су заповести Твоје истина; без кривице ме гоне, помози ми.
119:87 Умало ме не убише на земљи, али ја не остављам заповести Твоје.
119:88 По милости својој оживи ме, и чуваћу откривења уста Твојих.
119:89 Довека је, Господе, реч Твоја утврђена на небесима,
119:90 Од колена до колена истина Твоја; Ти си поставио земљу, и стоји.
119:91 По Твојој наредби све стоји сад; јер све служи Теби.
119:92 Да није закон Твој био утеха моја, погинуо бих у невољи својој.
119:93 Заповести Твоје нећу заборавити довека, јер ме њима оживљаваш.
119:94 Ја сам Твој, помози ми, јер тражим заповести Твоје.
119:95 Безбожници гледају да ме убију; а ја размишљам о Твојим откривењима.
119:96 Свему савршеном видех крај; али је заповест Твоја веома широка.
119:97 Како љубим закон твој! Сав дан мислим о њему.
119:98 Заповест Твоја чини ме мудријег од непријатеља мојих; јер је са мном увек.
119:99 Разумнији постах од свих учитеља својих; јер размишљам о Твојим откривењима.
119:100 Мудрији сам од стараца; јер заповести Твоје чувам.
119:101 Од сваког злог пута заустављам ноге своје, да бих чувао реч Твоју.
119:102 Од наредаба Твојих не одступам; јер си ме Ти научио.
119:103 Како су слатке језику мом речи Твоје, слађе од меда устима мојим!
119:104 Од заповести Твојих постадох разуман; тога ради мрзим на сваки пут лажни.
119:105 Реч је Твоја жижак нози мојој, и видело стази мојој.
119:106 Заклех се да ћу чувати наредбе правде Твоје, и извршићу.
119:107 Поништен сам веома, Господе, оживи ме по речи својој.
119:108 Нека Ти буде угодна, Господе, добровољна жртва уста мојих, и судовима својим научи ме.
119:109 Душа је моја у руци мојој непрестано у невољи; али закон Твој не заборављам.
119:110 Безбожници су ми метнули замку; али од заповести Твојих не застраних.
119:111 Присвојих откривења Твоја зававек; јер су радост срцу мом.
119:112 Приволео сам срце своје да твори наредбе Твоје навек, до краја.
119:113 Који преступају закон, ја на њих мрзим, а закон Твој љубим.
119:114 Ти си заклон мој и штит мој; реч Твоју чекам.
119:115 Идите од мене, безаконици! И чуваћу заповести Бога свог.
119:116 Укрепи ме по речи својој и бићу жив, и немој ме осрамотити у надању мом.
119:117 Утврди ме, и спашћу се, и размишљаћу о наредбама Твојим без престанка.
119:118 Обараш све који одступају од наредаба Твојих; јер су помисли њихове лаж.
119:119 Као гар бацаш све безбожнике на земљи; тога ради омилеше ми откривења Твоја.
119:120 Дрхће од страха Твог тело моје, и судова Твојих бојим се.
119:121 Чиним суд и правду, не дај ме онима који ме гоне.
119:122 Одбрани слугу свог на добро Његово, да ми не чине силе охоли.
119:123 Очи моје чезну за спасењем Твојим и за речју правде Твоје.
119:124 Учини слузи свом по милости својој, и наредбама својим научи ме.
119:125 Ја сам слуга Твој; уразуми ме, и познаћу откривења Твоја.
119:126 Време је да Господ ради; оборише закон Твој.
119:127 Тога ради љубим заповести Твоје већма него злато и драго камење.
119:128 Тога ради заповести Твоје држим да су верне, на сваки пут лажни мрзим.
119:129 Дивна су откривења Твоја; зато их чува душа моја.
119:130 Речи Твоје кад се јаве, просветљују и уразумљују просте.
119:131 Отварам уста своја да одахнем, јер сам жедан заповести Твојих.
119:132 Погледај на ме и смилуј се на ме, као што радиш с онима који љубе име Твоје.
119:133 Утврди стопе моје у речи својој, и не дај никаквом безакоњу да овлада мном.
119:134 Избави ме од насиља људског, и чуваћу заповести Твоје.
119:135 Светлошћу лица свог обасјај слугу свог, и научи ме наредбама својим.
119:136 Очи моје лију потоке, зато што не чувају закон Твој.
119:137 Праведан си, Господе, и прави су судови Твоји.
119:138 Јавио си правду у откривењима својим, и истину целу.
119:139 Ревност моја једе ме, зато што моји непријатељи заборавише речи Твоје.
119:140 Реч је Твоја веома чиста, и слуга је Твој веома љуби.
119:141 Ја сам мален и поништен, али заповести Твоје не заборављам.
119:142 Правда је Твоја правда вечна, и закон Твој истина.
119:143 Туга и невоља нађе ме, заповести су Твоје утеха моја.
119:144 Вечна је правда у откривењима Твојим; уразуми ме, и бићу жив.
119:145 Вичем из свега срца: Услиши ме, Господе; сачуваћу наредбе Твоје.
119:146 Призивам Те, помози ми; држаћу се откривења Твојих.
119:147 Претечем свануће, и вичем; реч Твоју чекам.
119:148 Претечу очи моје јутарњу стражу, да бих размишљао о речи Твојој.
119:149 Чуј глас мој по милости својој, Господе; по суду свом оживи ме.
119:150 Прикучују се који љубе безакоње; удаљили су се од закона Твог.
119:151 Ти си близу, Господе, и све су заповести Твоје истина.
119:152 Одавна знам за откривења Твоја, да си их поставио зававек.
119:153 Погледај невољу моју, и избави ме, јер не заборављам закон Твој.
119:154 Прими се ствари моје, и одбрани ме; по речи својој оживи ме.
119:155 Далеко је од безбожника спасење, јер се не држе наредаба Твојих.
119:156 Милосрђе је Твоје, Господе, велико; по правом суду свом оживи ме.
119:157 Много је противника мојих и непријатеља мојих; али ја не одступам од откривења Твојих.
119:158 Видим одметнике, и мрско ми је; јер не чувају речи Твоје.
119:159 Гледај, како љубим заповести Твоје, Господе, по милости својој оживи ме.
119:160 Основа је речи Твоје истина, и вечан је сваки суд правде Твоје.
119:161 Кнезови ме гоне низашта, али се срце моје боји речи Твоје.
119:162 Радујем се речи Твојој као онај који задобије велик плен.
119:163 Мрзим на лаж и гадим се на њу, љубим закон Твој.
119:164 Седам пута на дан хвалим Те за судове правде Твоје.
119:165 Велик мир имају они који љубе закон Твој, и у њих нема спотицања.
119:166 Чекам спасење Твоје, Господе, и заповести Твоје извршујем.
119:167 Душа моја чува откривења Твоја, и ја их љубим веома.
119:168 Чувам заповести Твоје и откривења; јер су сви путеви моји пред Тобом.
119:169 Нека изађе тужњава моја преда Те, Господе! По речи својој уразуми ме.
119:170 Нека дође мољење моје преда Те! По речи својој избави ме.
119:171 Уста ће моја певати хвалу, кад ме научиш наредбама својим.
119:172 Језик ће мој казивати реч Твоју, јер су све заповести Твоје праведне.
119:173 Нека ми буде рука Твоја у помоћи; јер ми омилеше заповести Твоје;
119:174 Жедан сам спасења Твог, Господе, и закон је Твој утеха моја.
119:175 Нека живи душа моја и Тебе хвали, и судови Твоји нека ми помогну.
119:176 Зађох као овца изгубљена: тражи слугу свог; јер заповести Твоје не заборавих.