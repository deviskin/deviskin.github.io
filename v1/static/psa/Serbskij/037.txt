38:1 Господе! Немој ме карати у гневу свом, нити ме наказити у јарости својој.
38:2 Јер стреле Твоје устрелише ме, и рука ме Твоја тишти.
38:3 Нема здравог места на телу мом од гнева Твог; нема мира у костима мојим од греха мог.
38:4 Јер безакоња моја изађоше врх главе моје, као тешко бреме отежаше ми.
38:5 Усмрдеше се и загнојише се ране моје од безумља мог.
38:6 Згрчио сам се и погурио веома, сав дан идем сетан;
38:7 Јер сам изнутра пун огња, и нема здравог места на телу мом.
38:8 Изнемогох и веома ослабих, ричем од трзања срца свог.
38:9 Господе! Пред Тобом су све жеље моје, и уздисање моје није од Тебе сакривено.
38:10 Срце моје јако куца, остави ме снага моја, и вид очију мојих, ни њега ми нема.
38:11 Другови моји и пријатељи моји видећи ране моје одступише, далеко стоје ближњи моји.
38:12 Који траже душу моју намештају замку, и који су ми злу ради, говоре о погибли и по сав дан мисле о превари.
38:13 А ја као глув не чујем и као нем који не отвара уста своја.
38:14 Ја сам као човек који не чује или нема у устима својим правдања.
38:15 Јер Тебе, Господе, чекам, Ти одговарај за мене, Господе, Боже мој!
38:16 Јер рекох: Да ми се не свете, и да се не размећу нада мном, кад се спотакне нога моја.
38:17 Јер сам готов пасти, и туга је моја свагда са мном.
38:18 Признајем кривицу своју, и тужим ради греха свог.
38:19 Непријатељи моји живе, јаки су, и сила их има што ме ненавиде на правди.
38:20 Који ми враћају зло за добро, непријатељи су ми зато што сам пристао за добрим.
38:21 Немој ме оставити, Господе, Боже мој! Немој се удаљити од мене.
38:22 Похитај у помоћ мени, Господе, Спаситељу мој!