21:1 Господе! С Твоје се силе весели цар; и како му је велика радост што Ти помажеш!
21:2 Шта му је срце желело, дао си му, и молитве уста његових ниси одбио.
21:3 Јер си га дочекао благословима милосним, метнуо си му на главу венац од драгог камења.
21:4 Молио Те је за живот и дао си му да му се продуже дани довека.
21:5 Велика је слава његова Твојом помоћу; славу си и красоту метнуо на њ.
21:6 Дао си му благослове довека, развеселио си га радошћу лица свог.
21:7 Јер се цар узда у Господа и у милост Вишњег; и не колеба се.
21:8 Наћи ће рука Твоја све непријатеље Твоје, наћи ће десница Твоја оне који мрзе на Тебе.
21:9 Учинићеш их као пећ зажарену, кад се разгневиш; гнев ће их Господњи прогутати, и огањ ће их прождрети.
21:10 Род њихов истребићеш са земље, и семе њихово између синова човечијих;
21:11 Јер подигоше на Тебе зло, смислише и не могоше извршити.
21:12 Јер ћеш их метнути за белегу, из лукова својих пустићеш стреле у лице њихово.
21:13 Подигни се Господе, силом својом; ми ћемо певати и славити јакост Твоју.