73:1 Та добар је Бог Израиљу, онима који су чиста срца.
73:2 А ноге моје умало не зађоше, умало не попузнуше стопала моја,
73:3 Јер се расрдих на безумнике видећи како безбожници добро живе.
73:4 Јер не знају за невољу до саме смрти, и тело је њихово претило.
73:5 На пословима човечијим нема их, и не муче се с другим људима.
73:6 Тога ради опточени су охолоћу као огрлицом, и обучени у обест као у стајаће рухо.
73:7 Од дебљине избуљено им је око, срце пуно клапе.
73:8 Подсмевају се, пакосно говоре о насиљу, охоло говоре.
73:9 Уста своја дижу у небо, и земљу пролази језик њихов.
73:10 И зато се онамо навраћају неки из народа његовог, и пију воду из пуног извора.
73:11 И говоре: Како ће разабрати Бог? Зар Вишњи зна?
73:12 Па ето, ови безбожници срећни на свету умножавају богатство.
73:13 Зар, дакле, узалуд чистим срце своје, и умивам безазленошћу руке своје,
73:14 Допадам рана сваки дан, и муке свако јутро?
73:15 Кад бих казао: Говорићу као и они, изневерио бих род синова Твојих.
73:16 И тако стадох размишљати да бих ово разумео; али то беше тешко у очима мојим.
73:17 Док најпосле не уђох у светињу Божију, и дознах крај њихов.
73:18 Та на клизавом месту поставио си их, и бацаш их у пропаст!
73:19 Како зачас пропадају, гину, нестаје их од ненадне страхоте!
73:20 Као сан, кад се човек пробуди, тако пробудивши их, Господе, у ништа обраћаш утвару њихову.
73:21 Кад кипљаше срце моје и растрзах се у себи,
73:22 Тада бејах незналица и не разумевах; као живинче бијах пред Тобом.
73:23 Али сам свагда код Тебе, Ти ме држиш за десну руку.
73:24 По својој вољи водиш ме, и после ћеш ме одвести у славу.
73:25 Кога имам на небу? И с Тобом ништа нећу на земљи.
73:26 Чезне за Тобом тело моје и срце моје; Бог је град срца мог и део мој довека.
73:27 Јер ево који одступише од Тебе, гину; Ти истребљаваш сваког који чини прељубу остављајући Тебе.
73:28 А мени је добро бити близу Бога. На Господа полажем надање своје, и казиваћу сва чудеса Твоја.