22:1 Боже, Боже мој! Зашто си ме оставио удаљивши се од спасења мог, од речи вике моје?
22:2 Боже мој! Вичем дању, а Ти ме не слушаш, и ноћу али немам мира.
22:3 Свети, који живиш у похвалама Израиљевим!
22:4 У Тебе се уздаше оци наши, уздаше се, и Ти си их избављао.
22:5 Тебе призиваше, и спасаваше се; у Тебе се уздаше, и не осташе у срамоти.
22:6 А ја сам црв, а не човек; подсмех људима и руг народу.
22:7 Који ме виде, сви ми се ругају, разваљују уста, машу главом,
22:8 И говоре ослонио се на Господа, нека му помогне, нека га избави, ако га милује.
22:9 Та, Ти си ме извадио из утробе; Ти си ме умирио на сиси матере моје.
22:10 За Тобом пристајем од рођења, од утробе матере моје Ти си Бог мој.
22:11 Не удаљуј се од мене; јер је невоља близу, а нема помоћника.
22:12 Оптече ме мноштво телаца; јаки волови васански опколише ме;
22:13 Развалише на ме уста своја. Лав је гладан и риче.
22:14 Као вода разлих се; расуше се све кости моје; срце моје поста као восак, растопило се у мени.
22:15 Сасуши се као цреп крепост моја, и језик мој приону за грло, и у прах смртни мећеш ме.
22:16 Опколише ме пси многи; чета зликоваца иде око мене, прободоше руке моје и ноге моје.
22:17 Могао бих избројати све кости своје. Они гледају, и од мене начинише ствар за гледање.
22:18 Деле хаљине моје међу собом, и за доламу моју бацају жреб.
22:19 Али Ти, Господе, не удаљуј се. Сило моја, похитај ми у помоћ.
22:20 Избави од мача душу моју, од пса јединицу моју.
22:21 Сачувај ме од уста лавових, и од рогова биволових, чувши, избави ме.
22:22 Казујем име Твоје браћи; усред скупштине хвалићу Те.
22:23 Који се бојите Господа, хвалите Га. Све семе Јаковљево! Поштуј Га. Бој Га се, све семе Израиљево!
22:24 Јер се не оглуши молитве ништег нити је одби; не одврати од њега лице своје, него га услиши кад Га зазва.
22:25 Тебе ћу хвалити на скупштини великој; завете своје свршићу пред онима који се Њега боје.
22:26 Нека једу убоги и насите се, и нека хвале Господа који Га траже; живо да буде срце ваше довека.
22:27 Опоменуће се и обратиће се ка Господу сви крајеви земаљски, и поклониће се пред Њим сва племена незнабожачка.
22:28 Јер је Господње царство; Он влада народима.
22:29 Јешће и поклониће се сви претили на земљи; пред Њим ће пасти сви који силазе у прах, који не могу сачувати душу своју у животу.
22:30 Семе ће њихово служити Њему. Казиваће се за Господа роду потоњем.
22:31 Доћи ће, и казиваће правду Његову људима његовим, који ће се родити; јер је Он учинио ово.