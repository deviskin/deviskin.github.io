118:1 Хвалите Господа, јер је добар, јер је довека милост Његова.
118:2 Нека рече Израиљ да је довека милост Његова;
118:3 Нека рече дом Аронов да је довека милост Његова;
118:4 Нека кажу сви који се боје Господа да је довека милост Његова.
118:5 Из тескобе повиках ка Господу и услиши ме, изведе ме на пространо место Господ.
118:6 Господ је са мном, не бојим се; шта ће ми учинити човек?
118:7 Господ ми је помоћник: слободно ћу гледати у непријатеље своје.
118:8 Боље је уздати се у Господа него ли се ослањати на човека;
118:9 Боље је уздати се у Господа неголи се ослањати на кнезове.
118:10 Сви ме народи опколише; али их у име Господње разбих.
118:11 Оптекоше, опколише ме; али их у име Господње разбих.
118:12 Опколише ме као пчеле саће, и угасише се као огањ у трњу: у име их Господње разбих.
118:13 Отиснуо си ме да паднем, али ме Господ прихвати.
118:14 Господ је хвала моја и песма; Он ми поста Спаситељ.
118:15 Глас радости и спасења чује се у колибама праведничким: "Десница Господња даје силу;
118:16 Десница Господња узвишује, десница Господња даје силу."
118:17 Нећу умрети, него ћу жив бити, и казивати дела Господња.
118:18 Карајући покара ме Господ; али ме смрти не даде.
118:19 Отворите ми врата од правде, ући ћу на њих, славићу Господа.
118:20 "Ево врата Господња, на која улазе праведници!"
118:21 Хвалим Те, што си ме услишио, и постао ми Спаситељ.
118:22 Камен који одбацише зидари, поста глава од угла.
118:23 То би од Господа и дивно је у нашим очима.
118:24 Ево дан, који створи Господ! Радујмо се и веселимо се у њ!
118:25 О Господе, помози! О Господе, дај да буде у напредак!
118:26 Благословен који иде у име Господње! Благосиљамо вас из дома Господњег.
118:27 Господ је Бог крепак, и Он нас обасја; жртву празничну, везану врпцама, водите к роговима жртвенику.
118:28 Ти си Бог мој, Тебе хвалим, Боже мој, Тебе узвишујем.
118:29 Хвалите Господа, јер је добар, јер је милост Његова довека.