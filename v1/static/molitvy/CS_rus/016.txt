По 16-й кафисме,
Трисвятое по Отче наш:

Таже тропари, глас 1:

Ин мiр тебе́, душе́, ожида́ет, / и Судия́ хо́щет твоя́ обличи́ти та́йная и лю́тая. / Не пребу́ди у́бо в зде́шних, / но предвари́ вопию́щи Судии́: / Бо́же, очи́сти мя и спаси́ мя.

Слава: Я́ко прегреше́ньми мно́гими / и я́звами безме́рными облежи́мь есмь, Спа́се, / согреша́яй молю́ Твое́ благоутро́бие, Христе́: / врачу́ неду́гующих, / посети́, и исцели́, и спаси́ мя.

И ныне: Душе́ моя́, что неради́во живе́ши леня́щися? / Что не пече́шися о злых, и́хже соде́яла еси́ в житии́? / Потщи́ся испра́витися / пре́жде да́же дверь не заключи́т Тебе́ Госпо́дь. / Богоро́дице притецы́, припади́ и возопи́й: / Упова́ние ненаде́емых, спаси́ мя, / мно́го к Тебе́ прегреши́вша, Влады́чице Пречи́стая.

Го́споди, поми́луй (40) и молитва:

Го́споди Святы́й, в вы́шних живы́й, и всеви́дяшим Твои́м о́ком призира́яй на всю тварь, Тебе́ приклоня́ем вы́ю души́ и телесе́, и Тебе́ мо́лимся, Святы́й святы́х: простри́ ру́ку Твою́ неви́димую от свята́го жили́ща Твоего́, и благослови́ вся ны, и прости́ нам вся́кое согреше́ние, во́льное же и нево́льное, сло́вом или́ де́лом. Да́руй нам, Го́споди, умиле́ние, да́руй сле́зы духо́вныя от души́, во очище́ние мно́гих на́ших грехо́в, да́руй ве́лию Твою́ ми́лость на мiр Твой и на ны недосто́йныя рабы́ Твоя́. Я́ко благослове́но и препросла́влено есть и́мя Твое́, Отца́ и Сы́на и Свята́го Ду́ха, ны́не и при́сно, и во ве́ки веко́в, ами́нь.