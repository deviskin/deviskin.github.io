По 3-й кафисме,
Трисвятое по Отче наш:
	 	
Таже тропари, глас 3:

Живу́щи на земли́, душе́ моя́, пока́йся: / персть во гро́бе не пое́т, прегреше́ний не избавля́ет. / Возопи́й Христу́ Бо́гу: / Сердцеве́дче, согреши́х, / пре́жде да́же не осу́диши мя, поми́луй мя.
	 	
Доко́ле, душе́ моя́, пребыва́еши в прегреше́ниих? / Доко́ле прие́млеши покая́ния преложе́ние? / Приими́ во уме́ суд гряду́щий и возопи́й Го́споду: / Сердцеве́дче, согреши́х, / пре́жде да́же не осу́диши мя, поми́луй мя.

Слава: На Стра́шном суди́щи без оглаго́льников облича́юся, / без свиде́телей осужда́юся, / кни́ги бо со́вестныя разгиба́ются, / и дела́ сокрове́нная открыва́ются. / Пре́жде не́же во о́ном всенаро́дном позо́рищи и́маши испыта́ти, я́же мно́ю соде́янная, / Бо́же, очи́сти мя и спаси́ мя.
	 	
И ныне: Недоразумева́емое и непостижи́мое есть, / Влады́чице Богоблагода́тная, / соде́янное о Тебе́ стра́шное та́инство: / Необъе́млемаго бо, заче́нши, родила́ еси́ / пло́тию, обложе́ннаго от чи́стых крове́й Твои́х: / Его́же, Чи́стая, я́ко Сы́на Твоего́, моли́ / спасти́ вся пою́щыя Тя.

Го́споди, поми́луй (40) и молитва:

Го́споди Вседержи́телю, Сло́ве Пребезнача́льнаго Отца́, Самосоверше́нный Бо́же Иису́се Христе́, милосе́рдия ра́ди безприкла́днаго ми́лости Твоея́, ника́коже разлуча́яйся Твои́х рабо́в, но при́сно в них почива́яй, не оста́ви мя, раба́ Твоего́, Всесвяты́й Царю́, но даждь мне, недосто́йному, ра́дование спасе́ния Твоего́ и просвети́ мой ум све́том позна́ния Ева́нгелиа Твоего́, ду́шу мою́ любо́вию Креста́ Твоего́ обяжи́, те́ло же мое́ Твои́м безстра́стием украси́, мы́сли умири́ и но́зе мои́ сохрани́ от поползнове́ния, и не погуби́ мя со беззако́ньми мои́ми, Благи́й Го́споди, но искуси́ мя, Бо́же, и вразуми́ се́рдце мое́, испыта́й мя и уве́ждь стези́ моя́, и виждь, а́ще путь беззако́ния во мне, и отврати́ от него́, и наста́ви мя на путь ве́чен. Ты бо еси́ Путь, и И́стина, и Живо́т, и Тебе́ сла́ву возсыла́ем со Безнача́льным Твои́м Отце́м и Пресвяты́м, и Благи́м, и Животворя́щим Ду́хом ны́не и при́сно и во ве́ки веко́в, ами́нь.