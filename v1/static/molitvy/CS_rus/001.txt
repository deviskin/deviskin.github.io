По 1-й кафисме,
Трисвятое по Отче наш:
	 	
И тропари сия, глас 1:

В беззако́ниих зача́вся аз, блу́дный, / не дерза́ю взира́ти на высоту́ небесну́ю, / но дерза́я на человеколю́бие Твое́, зову́: / Бо́же, очи́сти мя, гре́шнаго, и спаси́ мя.
	 	
А́ще пра́ведник едва́ спаса́ется, / аз где явлю́ся, гре́шный? / Тяготы́ и зно́я дневна́го не понесо́х, / но с нае́мники единонадеся́того часа́ / сопричти́ мя, Бо́же, и спаси́ мя.
	 	
Слава: Объя́тия О́тча отве́рсти ми потщи́ся, / блу́дно мое́ ижди́х жити́е, / на бога́тство неиждива́емое взира́яй щедро́т Твои́х, Спа́се, / ны́не обнища́вшее мое́ да не пре́зриши се́рдце. / Тебе́ бо, Го́споди, умиле́нием зову́: / согреши́х на не́бо и пред Тобо́ю.
	 	
И ныне: Упова́ние христиа́н, Пресвята́я Де́во, / Его́же родила́ еси́ Бо́га / па́че ума́ же и сло́ва, / непреста́нно моли́ с го́рними си́лами / да́ти оставле́ние грехо́в нам всем, / и испра́вление жития́, / ве́рою и любо́вию при́сно Тя чту́щим.

Го́споди, поми́луй (40) и молитва:
	 	
Влады́ко Вседержи́телю, Непостижи́ме, Нача́ло све́та и преу́мная Си́ло, и́же Ипоста́сного Сло́ва Оте́ц и еди́носильнаго Твоего́ Ду́ха Испусти́тель: милосе́рдныя ра́ди ми́лости и неизрече́нныя бла́гости не презре́вый челове́ческого естества́, тмо́ю греха́ содержи́мого, но Боже́ственными све́ты свяще́нных Твои́х уче́ний, зако́ном и проро́ки свети́вый ми́ру, последи́ же нам того́ единоро́дного Твоего́ Сы́на благоволи́вый пло́тию возсия́ти и ко осия́нию нас Твоего́ просвеще́ния наста́вити: да бу́дут у́ши Твои́ вне́млюще гла́су моле́ния на́шего, и да́руй нам, Бо́же, во бде́нном и тре́звенном се́рдце, всю настоя́щего жития́ нощь прейти́, ожида́ющым прише́ствия Сы́на Твоего́ и Бо́га нашего, судии́ всех, да не возлежа́ще и спя́ще, но бо́дрствующе и воздви́жени в де́лание за́поведей Твои́х обря́щемся и в ра́дость Его́ совни́дем, иде́же пра́знующих глас непреста́нный, и неизрече́нная сла́дость зря́щих Твоего́ лица́ добро́ту неизглаго́ланную. Я́ко Благ и Человеколю́бец Бог еси́, и Тебе́ славу возсыла́ем, Отцу́ и Сы́ну и Свято́му Ду́ху, ны́не и при́сно, и во ве́ки веко́в, ами́нь.
