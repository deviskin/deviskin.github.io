05 февраля по старому стилю / 18 февраля по новому стилю пятница
Мц. Агафии (251). Свт. Феодосия, архиеп. Черниговского (1696).
Мц. Феодулии и мчч. Елладия, Макария и Евагрия (ок. 304).
Прмч. Николая Цикуры (1918); прмц. Александры Каспаровой, мч. Михаила Амелюшкина (1942).
Елецкой-Черниговской (1060), Сицилийской, или Дивногорской (1092), и именуемой «Взыскание погибших» икон Божией Матери.
1_Ин., 70 зач., II, 7–17. Мк., 63 зач., XIV, 3–9 [18].

Тропарь мученицы Агафии, глас 4
́Агница Твоя́, Иису́се, Ага́фия... (см. приложение 2.11)
Кондак мученицы Агафии, глас 4:
Да украси́тся днесь Це́рковь/ порфи́рою сла́вною,/ омоче́ною от чи́стых крове́й/ Ага́фии му́ченицы:// ра́дуйся, вопию́щи, Ката́нская похвало́.
Тропарь Божией Матери пред иконой Ее «Взыскание погибших»,глас 7:
Ра́дуйся, Благода́тная Богоро́дице Де́во,/ во объя́тиях Свои́х Преве́чнаго Младе́нца и Бо́га носи́вшая,/ проси́ Его́ да́ти ми́ру умире́ние/ и душа́м на́шим спасе́ние./ Сын бо Тебе́, Богома́ти, веща́ет,/ я́ко вся проше́ния Твоя́ во благо́е испо́лнит./ Сего́ ра́ди и мы, припа́дающе, мо́лимся/ и, наде́ющиися на Тя, да не поги́бнем,/ и́мя Твое́ имену́ем:/ Ты бо еси́, Влады́чице,// Взыска́ние поги́бших.
Ин тропарь, глас 4:
Взыщи́ нас погиба́ющих, Пресвята́я Де́во,/ не по грехо́м бо на́шим наказу́еши нас,/ но по человеколю́бию ми́луеши,/ изба́ви нас от а́да, боле́зни и ну́жды// и спаси́ нас.
Кондак Божией Матери пред иконой Ее «Взыскание погибших», глас 6:
Предста́тельство христиа́н непосты́дное,/ хода́тайство ко Творцу́ непрело́жное,/ не пре́зри гре́шных моле́ний гла́сы,/ но предвари́, я́ко Блага́я, на по́мощь нас, ве́рно зову́щих Ти:/ ускори́ на моли́тву и потщи́ся на умоле́ние,// предста́тельствующи при́сно, Богоро́дице, чту́щих Тя.
Ин кондак, глас 6:
Не и́мамы ины́я по́мощи,/ не и́мамы ины́я наде́жды,/ ра́зве Тебе́, Пречи́стая Де́во,/ Ты нам помози́,/ на Тебе́ наде́емся/ и Тобо́ю хва́лимся,// Твои́ бо есмы́ раби́, да не постыди́мся.
Тропарь святителя Феодосия, архиепископа Черниговского, глас 4:
Преудобре́н во архиере́ех, святи́телю Феодо́сие,/ был еси́ свети́ло своему́ ста́ду,/ та́же преста́вился еси́ в ве́чныя оби́тели,/ умоли́ у Престо́ла Царя́ Сла́вы изба́витися нам от находя́щих на ны зол// и спасти́ся душа́м на́шим, свя́те, моли́твами твои́ми.
Кондак святителя Феодосия, архиепископа Черниговского, глас 4:
Па́стырей Нача́льнику Христу́ труди́лся еси́,/ святи́телю Феодо́сие,/ на па́жити духо́вней слове́сныя твоя́ о́вцы пита́я,/ и целе́бен дар от Христа́ Спа́са прия́л еси́,/ во е́же не́мощи душе́вныя и теле́сныя цели́ти всех,/ с ве́рою к тебе́ приходя́щих./ Те́мже и ны́не, свя́те, моли́ся,/ всем, и́мя твое́ призыва́ющим, от наве́тов вра́жиих спасти́ся// и поми́ловатися душа́м на́шим.