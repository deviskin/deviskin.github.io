וַיַּעַן אִיּוֹב, וַיֹּאמַר׃
לוּ, שָׁקוֹל יִשָּׁקֵל כַּעְשִׂי; וְהַיָּתִי (וְהַוָּתִי), בְּמֹאזְנַיִם יִשְׂאוּ־יָחַד׃
כִּי־עַתָּה, מֵחוֹל יַמִּים יִכְבָּד; עַל־כֵּן, דְּבָרַי לָעוּ׃
כִּי חִצֵּי שַׁדַּי עִמָּדִי, אֲשֶׁר חֲמָתָם שֹׁתָה רוּחִי; בִּעוּתֵי אֱלוֹהַּ יַעַרְכוּנִי׃
הֲיִנְהַק־פֶּרֶא עֲלֵי־דֶשֶׁא; אִם יִגְעֶה־שּׁוֹר, עַל־בְּלִילוֹ׃
הֲיֵאָכֵל תָּפֵל מִבְּלִי־מֶלַח; אִם־יֶשׁ־טַעַם, בְּרִיר חַלָּמוּת׃
מֵאֲנָה לִנְגּוֹעַ נַפְשִׁי; הֵמָּה, כִּדְוֵי לַחְמִי׃
מִי־יִתֵּן תָּבוֹא שֶׁאֱלָתִי; וְתִקְוָתִי, יִתֵּן אֱלוֹהַּ׃
וְיֹאֵל אֱלוֹהַּ וִידַכְּאֵנִי; יַתֵּר יָדוֹ, וִיבַצְּעֵנִי׃
וּתְהִי עוֹד נֶחָמָתִי, וַאֲסַלְּדָה בְחִילָה לֹא יַחְמוֹל; כִּי־לֹא כִחַדְתִּי, אִמְרֵי קָדוֹשׁ׃
מַה־כֹּחִי כִי־אֲיַחֵל; וּמַה־קִּצִּי, כִּי־אַאֲרִיךְ נַפְשִׁי׃
אִם־כֹּחַ אֲבָנִים כֹּחִי; אִם־בְּשָׂרִי נָחוּשׁ׃
הַאִם אֵין עֶזְרָתִי בִי; וְתֻשִׁיָּה, נִדְּחָה מִמֶּנִּי׃
לַמָּס מֵרֵעֵהוּ חָסֶד; וְיִרְאַת שַׁדַּי יַעֲזוֹב׃
אַחַי בָּגְדוּ כְמוֹ־נָחַל; כַּאֲפִיק נְחָלִים יַעֲבֹרוּ׃
הַקֹּדְרִים מִנִּי־קָרַח; עָלֵימוֹ, יִתְעַלֶּם־שָׁלֶג׃
בְּעֵת יְזֹרְבוּ נִצְמָתוּ; בְּחֻמּוֹ, נִדְעֲכוּ מִמְּקוֹמָם׃
יִלָּפְתוּ אָרְחוֹת דַּרְכָּם; יַעֲלוּ בַתֹּהוּ וְיֹאבֵדוּ׃
הִבִּיטוּ אָרְחוֹת תֵּמָא; הֲלִיכֹת שְׁבָא, קִוּוּ־לָמוֹ׃
בֹּשׁוּ כִּי־בָטָח; בָּאוּ עָדֶיהָ, וַיֶּחְפָּרוּ׃
כִּי־עַתָּה הֱיִיתֶם לֹא (לוֹ); תִּרְאוּ חֲתַת, וַתִּירָאוּ׃
הֲכִי־אָמַרְתִּי הָבוּ לִי; וּמִכֹּחֲכֶם, שִׁחֲדוּ בַעֲדִי׃
וּמַלְּטוּנִי מִיַּד־צָר; וּמִיַּד עָרִיצִים תִּפְדּוּנִי׃
הוֹרוּנִי וַאֲנִי אַחֲרִישׁ; וּמַה־שָּׁגִיתִי, הָבִינוּ לִי׃
מַה־נִּמְרְצוּ אִמְרֵי־יֹשֶׁר; וּמַה־יּוֹכִיחַ הוֹכֵחַ מִכֶּם׃
הַלְהוֹכַח מִלִּים תַּחְשֹׁבוּ; וּלְרוּחַ, אִמְרֵי נֹאָשׁ׃
אַף־עַל־יָתוֹם תַּפִּילוּ; וְתִכְרוּ, עַל־רֵיעֲכֶם׃
וְעַתָּה הוֹאִילוּ פְנוּ־בִי; וְעַל־פְּנֵיכֶם, אִם־אֲכַזֵּב׃
שֻׁבוּ־נָא אַל־תְּהִי עַוְלָה; וְשֻׁבִי (וְשׁוּבוּ) עוֹד צִדְקִי־בָהּ׃
הֲיֵשׁ־בִּלְשׁוֹנִי עַוְלָה; אִם־חִכִּי, לֹא־יָבִין הַוּוֹת׃