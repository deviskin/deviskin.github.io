16 июня по старому стилю / 29 июня по новому стилю
Седмица 4-я по Пятидесятнице. Свт. Тихона, еп. Амафунтского (425). Прп. Тихона Медынского, Калужского (1492). Прп. Тихона Луховского, Костромского, чудотворца (1503). Прп. Моисея Оптинского (1862). Перенесение мощей свт. Феофана, Затворника Вышенского (2002).
Сщмч. Тигрия пресвитера и мч. Евтропия чтеца (ок. 404).
Сщмчч. Гермогена, еп. Тобольского, Ефрема Долганева, Михаила Макарова, Петра Корелина пресвитеров и мч. Константина Минятова (1918).
Утр. – Ин., 35 зач. (от полу’), X, 1–91. Лит. – Рим., 102 зач., IX, 18–33. Мф., 40 зач., XI, 2–15. Свт.: Евр., 318 зач., VII, 26 – VIII, 2. Ин., 36 зач., X, 9–16.

Тропарь и кондак святителя Феофана
свт. Тихона
Тропарь святителя Тихона Амафунтского, глас 1:
Пустынный житель, и в телеси ангел,/ и чудотворец явился еси, богоносе отче наш Тихоне,/ постом, бдением, молитвою Небесная дарования приим,/ исцеляеши недужныя и души верою притекающих ти./ Слава Давшему тебе крепость,/ слава Венчавшему тя,// слава Действующему тобою всем исцеления.
Кондак святителя Тихона Амафунтского, глас 3:
В постничестве, святе, боголюбезном пребыв,/ Утешителеву силу с высоты приял еси,/ идол низложити прелести, люди же спасти,/ демоны отгнати, недуги исцеляти./ Сего ради почитаем тя, яко Божия друга,// Тихоне блаженне.
прп. Тихона Калужского
Тропарь преподобного Тихона Калужского, глас 4:
Яко светильник пресветлый,/ явился еси в Российстей земли,/ преподобне отче наш Тихоне,/ в пустыни вселився,/ в нейже преходя жестокое жительство,/ яко безплотен, пожил еси,/ сего ради и чудес дарованием обогати тя Бог./ Тем и мы, притекающе к мощем твоим, умильно глаголем:/ отче преподобне,/ моли Христа Бога// спастися душам нашим.
Кондак преподобного Тихона Калужского, глас 8:
Отечества удалився, преподобне, в пустыню вселился еси,/ идеже жестокое житие твое показал еси/ и, многих добродетельми удивив,/ дарование чудес от Христа приял еси./ Темже поминай нас, чтущих память твою, да зовем ти:// радуйся, преподобне Тихоне, отче наш.
прп. Тихона Луховского
Тропарь преподобного Тихона Луховского, глас 4:
Желанием духовным в пустыню вселился еси/ и, тамо невозвратно шествовав божественными стезями,/ достигл еси в Небесныя обители,/ и ныне со Ангелы предстоиши/ у Престола всех Царя Христа Бога,/ Емуже прилежно молися/ помиловати град сей и люди,/ верою празднующия пречестную память твою,// Тихоне преподобне, отче наш.
Кондак преподобного Тихона Луховского, глас 8:
Христовою любовию уязвився, преподобне,/ во след Его невозвратно шествовал еси,/ постом и воздержанием плотския страсти умертвил еси,/ бдением же и молитвами вселукаваго врага до конца низложил еси/ и слезами, яко елеем, свещу светлу себе уготовал еси;/ темже в Небесныя обители невозбранно вшел еси,/ идеже, радуяся, Господеви предстоиши,/ Емуже прилежно молися, молим тя,/ яко да милостив нам будет в День страшнаго Его пришествия,/ и да не пребудем и мы вне чертога Христова,/ но да сподобит ны одесную Себе стати молитвами твоими, преподобне,// да зовем ти: радуйся, богомудре отче наш Тихоне.