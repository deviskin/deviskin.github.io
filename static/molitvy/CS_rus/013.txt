По 13-й кафисме,
Трисвятое по Отче наш:

Таже тропари, глас 8:

О́ком благоутро́бным, Го́споди, / виждь мое́ смире́ние, / я́ко пома́ле жизнь моя́ иждива́ется, / и от дел несть мне спасе́ния. / Сего́ ра́ди молю́ся: / о́ком благоутро́бным, Го́споди, / виждь мое́ смире́ние / и спаси́ мя.

Слава: Я́ко Судии́ предстоя́щу, / попецы́ся, душе́, / и стра́шнаго дне час помышля́й, / суд бо неми́лостив есть не сотво́ршым ми́лости. / Возопи́й у́бо Христу́ Бо́гу: / Сердцеве́дче, согреши́х, / пре́жде да́же не осу́диши, поми́луй мя.

И ныне: Стра́шнаго Твоего́ и гро́знаго, / и неумы́тнаго суда́, Христе́, / во уме́ прие́м день и час, / трепе́щу, я́ко злоде́й, / студа́ дела́ и дея́ния име́яй лю́тая, / я́же еди́н аз соде́ях приле́жно. / Те́мже стра́хом припа́даю Тебе́, / вопия́ боле́зненно: / моли́твами Ро́ждшия Тя, Многоми́лостиве, / спаси́ мя.

Го́споди, поми́луй (40) и молитва:

Го́споди Святы́й, И́же в вы́шних живы́й, и всеви́дяшим Твои́м о́ком призира́яй на всю тварь. Тебе́ приклони́хом вы́ю души́ и телесе́, и Тебе́ мо́лимся, Святы́й святы́х: простри́ ру́ку Твою́ неви́димую от свята́го жили́ща Твоего́, и благослови́ вся ны: и а́ще что к Тебе́ согреши́хом во́лею и нево́лею, я́ко Благ и Человеколю́бец Бог прости́, да́руяй нам и ми́рная блага́я Твоя́. Твое́ бо есть, е́же ми́ловати и спаса́ти, Бо́же наш, и Тебе́ сла́ву возсыла́ем, Отцу́ и Сы́ну и Свято́му Ду́ху, ны́не и при́сно, и во ве́ки веко́в, ами́нь.