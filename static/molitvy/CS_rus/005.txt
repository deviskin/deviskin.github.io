По 5-й кафисме,
Трисвятое по Отче наш:
	 	
Таже тропари, глас 5:

Стра́шный Твой Престо́л, / лука́вое мое́ житие́. / И кто мя изба́вит тогда́шния ну́жды, / а́ще не Ты поми́луеши мя, Христе́ Бо́же, / я́ко Щедр и Человеколю́бец?
	 	
Слава: Попече́ние жития́ изгна́ мя рая́, / и что сотворю́, отча́янный. / Сего́ ра́ди толку́ во врата́ и зову́: / Го́споди, Го́споди, отве́рзи ми покая́нием / и спаси́ мя.

И ныне: Кий нарече́м храм Твой, Богоро́дице? / Приста́нище ли духо́вное? / или́ рай сла́дости небе́сныя, / хода́тайствен жи́зни неконча́емыя? / Вся бо и́маши до́брая, / всегда́ моли́ся Христу́ / спасти́ся душа́м на́шим.

Го́споди, поми́луй (40) и молитва:

Бо́же пра́ведный и хва́льный, Бо́же вели́кий и кре́пкий, Бо́же преве́чный, услы́ши гре́шнаго му́жа моли́тву в час сей: услы́ши мя, обеща́вый услы́шати во и́стине Тя призыва́ющих, и не омерзи́ мя, нечи́стыя устне́ иму́ща и во гресе́х содержи́ма, упова́ние всех конце́в земли́ и стра́нствующих дале́че. Приими́ ору́жие и щит и воста́ни в по́мощь мою́: изле́й мечь и заключи́ сопроти́в гоня́щих мя. Запрети́ нечи́стым духово́м от лица́ безу́мия моего́, и да отлучи́тся от моея́ мы́сли дух не́нависти и злопомне́ния, дух за́висти и ле́сти, дух боя́зни и уны́ния, дух го́рдости и вся́кия ины́я зло́бы; и да уга́снет вся́кое разжже́ние и движе́ние пло́ти моея́, от диа́вольскаго де́йства составля́емое, и да просвети́тся моя́ душа́ и те́ло, и дух све́том Твоего́ Боже́ственнаго позна́ния: да мно́жеством щедро́т Твои́х дости́гну соедине́ния ве́ры, в му́жа соверше́нна, в ме́ру во́зраста, и просла́влю со А́нгелы и все́ми святы́ми Твои́ми всечестно́е и великоле́пое и́мя Твое́, Отца́ и Сы́на и Свята́го Ду́ха, ны́не и при́сно, и во ве́ки веко́в, ами́нь.