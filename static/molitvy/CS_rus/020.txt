По 20-й кафисме,
Трисвятое по Отче наш:

Tажe тропари, глас 8:

Исполне́ние всех благи́х / Ты еси́, Христе́ мой, / испо́лни ра́дости и весе́лия ду́шу мою́, / и спаси́ мя, я́ко Еди́н Многоми́лостив.

Слава: А́ще и согреши́х, Христе́ Спа́се мой, пред Тобо́ю, / ино́го Бо́га ра́зве Тебе́ не вем, / дерза́ю же на Твое́ благоутро́бие, / обраща́ющагося приими́ мя, Благоутро́бне О́тче / и Сы́не Единоро́дне и Ду́ше Святы́й, / я́ко блу́днаго сы́на, и спаси́ мя.

И ныне: Ино́го прибе́жища и те́плого Предста́тельства, / ра́зве Тебе́, не вем, / я́ко дерзнове́ние иму́щи ко и́же из Тебе́ рожде́нному, / Влады́чице, помози́ и спаси́ мя, раба́ Твоего́.
	 	
Го́споди, поми́луй (40) и молитва:

Го́споди Иису́се Христе́ Бо́же мой, поми́луй мя, гре́шнаго, и прости́ ми, недосто́йному рабу́ Твоему́, ели́ка Ти согреши́х чрез все живота́ моего́ вре́мя, и да́же до днесь, и а́ще что я́ко челове́к согреши́х, во́льная моя́ прегреше́ния и нево́льная, де́лом и сло́вом, я́же умо́м и мы́слию, я́же от совосхище́ния и невнима́ния, и мно́гия моея́ ле́ности и небреже́ния. А́ще же и́менем Твои́м кля́хся, а́ще же лжекля́хся, или́ ху́лих мы́слию, или́ кого́ укори́х, или́ оклевета́х, или́ опеча́лих, или́ в не́чесом прогне́вах, или́ окрадо́х, или́ блу́дствовах, или́ солга́х, или́ та́йно ядо́х, или́ друг дости́же ко мне, и презре́х eго́, или́ бра́та оскорби́х и преогорчи́х, или́ стоя́щу ми на моли́тве и псалмопе́нии, ум мой лука́вый на лука́вая обхожда́ше, или́ па́че ле́паго наслади́хся, или́ безу́мно сме́яхся, или́ кощу́нно глаго́лах, или́ тщесла́вихся, или́ горди́хся, или́ добро́ту су́етную ви́дех и от нея́ прельсти́хся, или́ неле́пая мне поглуми́хся. А́ще в чесо́м о моли́тве мое́й неради́х, или́ за́поведей духо́внаго моего́ отца́ не сохрани́х, или́ праздносло́вих, или́ и́но что лука́вое сотвори́х, сия́ бо вся и вя́щшая сих соде́ях, и́хже ниже́ по́мню. Поми́луй, Го́споди, и прости́ ми вся, да в ми́ре усну́ и почи́ю, поя́, и благословя́, и сла́вя Тя, со Безнача́льным Твои́м Отце́м и с Пресвяты́м, и Благи́м, и Животворя́щим Твои́м Ду́хом, ны́не и при́сно и во ве́ки веко́в. Ами́нь.