Аллилу́iа.
Блаже́ни непоро́чнiи въ пу́ть {въ пути́}, ходя́щiи въ зако́нѣ Госпо́дни.
Блаже́ни испыта́ющiи свидѣ́нiя его́, всѣ́мъ се́рдцемъ взы́щутъ его́.
Не дѣ́лающiи бо беззако́нiя въ путе́хъ его́ ходи́ша.
Ты́ заповѣ́далъ еси́ за́повѣди твоя́ сохрани́ти зѣло́:
дабы́ испра́вилися путiе́ мои́, сохрани́ти оправда́нiя твоя́.
Тогда́ не постыжу́ся, внегда́ призрѣ́ти ми́ на вся́ за́повѣди твоя́.
Исповѣ́мся тебѣ́ въ пра́вости се́рдца, внегда́ научи́тимися судьба́мъ пра́вды твоея́.
Оправда́нiя твоя́ сохраню́: не оста́ви мене́ до зѣла́.
Въ чесо́мъ испра́витъ юнѣ́йшiй пу́ть сво́й? внегда́ сохрани́ти словеса́ твоя́.
Всѣ́мъ се́рдцемъ мои́мъ взыска́хъ тебе́: не отри́ни мене́ от за́повѣдiй твои́хъ.
Въ се́рдцы мое́мъ скры́хъ словеса́ твоя́, я́ко да не согрѣшу́ тебѣ́.
Благослове́нъ еси́, Го́споди: научи́ мя оправда́ниемъ твои́мъ.
Устна́ма мои́ма возвѣсти́хъ вся́ судьбы́ у́стъ твои́хъ.
На пути́ свидѣ́нiй твои́хъ наслади́хся, я́ко о вся́комъ бога́тствѣ.
Въ за́повѣдехъ твои́хъ поглумлю́ся, и уразумѣ́ю пути́ твоя́.
Во оправда́нiихъ твои́хъ поучу́ся: не забу́ду слове́съ твои́хъ.
Возда́ждь рабу́ твоему́: живи́ мя, и сохраню́ словеса́ твоя́.
Откры́й о́чи мои́, и уразумѣ́ю чудеса́ от зако́на твоего́.
Пришле́цъ а́зъ е́смь на земли́: не скры́й от мене́ за́повѣди твоя́.
Возлюби́ душа́ моя́ возжела́ти судьбы́ твоя́ на вся́кое вре́мя.
Запрети́лъ еси́ го́рдымъ: про́кляти уклоня́ющiися от за́повѣдiй твои́хъ.
Отими́ от мене́ поно́съ {поноше́нiе} и уничиже́нiе, я́ко свидѣ́нiй твои́хъ взыска́хъ.
И́бо сѣдо́ша кня́зи и на мя́ клевета́ху, ра́бъ же тво́й глумля́шеся во оправда́нiихъ твои́хъ:
и́бо свидѣ́нiя твоя́ поуче́нiе мое́ е́сть, и совѣ́ти мои́ оправда́нiя твоя́.
Прильпе́ земли́ душа́ моя́: живи́ мя по словеси́ твоему́.
Пути́ моя́ возвѣсти́хъ, и услы́шалъ мя́ еси́: научи́ мя оправда́ниемъ твои́мъ.
Пу́ть оправда́нiй твои́хъ вразуми́ ми, и поглумлю́ся въ чудесѣ́хъ твои́хъ.
Воздрема́ душа́ моя́ от уны́нiя: утверди́ мя въ словесѣ́хъ твои́хъ.
Пу́ть непра́вды отста́ви от мене́ и зако́номъ твои́мъ поми́луй мя́.
Пу́ть и́стины изво́лихъ и судьбы́ твоя́ не забы́хъ.
Прилѣпи́хся свидѣ́ниемъ твои́мъ, Го́споди, не посрами́ мене́.
Пу́ть за́повѣдiй твои́хъ теко́хъ, егда́ разшири́лъ еси́ се́рдце мое́.
Законоположи́ мнѣ́, Го́споди, пу́ть оправда́нiй твои́хъ, и взыщу́ и́ вы́ну:
вразуми́ мя, и испыта́ю зако́нъ тво́й и сохраню́ и́ всѣ́мъ се́рдцемъ мои́мъ.
Наста́ви мя́ на стезю́ за́повѣдiй твои́хъ, я́ко ту́ю восхотѣ́хъ.
Приклони́ се́рдце мое́ во свидѣ́нiя твоя́, а не въ лихои́мство.
Отврати́ о́чи мои́ е́же не ви́дѣти суеты́: въ пути́ твое́мъ живи́ мя.
Поста́ви рабу́ твоему́ сло́во твое́ въ стра́хъ тво́й.
Отими́ поноше́нiе мое́, е́же непщева́хъ: я́ко судьбы́ твоя́ бла́ги.
Се́, возжела́хъ за́повѣди твоя́: въ пра́вдѣ твое́й живи́ мя.
И да прiи́детъ на мя́ ми́лость твоя́, Го́споди, спасе́нiе твое́ по словеси́ твоему́:
и отвѣща́ю поноша́ющымъ ми́ сло́во, я́ко упова́хъ на словеса́ твоя́.
И не отими́ от у́стъ мои́хъ словесе́ и́стинна до зѣла́, я́ко на судьбы́ твоя́ упова́хъ:
и сохраню́ зако́нъ тво́й вы́ну, въ вѣ́къ и въ вѣ́къ вѣ́ка.
И хожда́хъ въ широтѣ́, я́ко за́повѣди твоя́ взыска́хъ:
и глаго́лахъ о свидѣ́нiихъ твои́хъ предъ цари́ и не стыдя́хся:
и поуча́хся въ за́повѣдехъ твои́хъ, я́же возлюби́хъ зѣло́:
и воздвиго́хъ ру́цѣ мои́ къ за́повѣдемъ твои́мъ, я́же возлюби́хъ, и глумля́хся во оправда́нiихъ твои́хъ.
Помяни́ словеса́ твоя́ рабу́ твоему́, и́хже упова́нiе да́лъ ми́ еси́.
То́ мя утѣ́ши во смире́нiи мое́мъ, я́ко сло́во твое́ живи́ мя.
Го́рдiи законопреступова́ху до зѣла́: от зако́на же твоего́ не уклони́хся.
Помяну́хъ судьбы́ твоя́ от вѣ́ка, Го́споди, и утѣ́шихся.
Печа́ль прiя́тъ мя́ от грѣ́шникъ, оставля́ющихъ зако́нъ тво́й.
Пѣ́та бя́ху мнѣ́ оправда́нiя твоя́ на мѣ́стѣ прише́лствiя моего́.
Помяну́хъ въ нощи́ и́мя твое́, Го́споди, и сохрани́хъ зако́нъ тво́й.
Се́й бы́сть мнѣ́, я́ко оправда́нiй твои́хъ взыска́хъ.
Ча́сть моя́ еси́, Го́споди: рѣ́хъ сохрани́ти зако́нъ тво́й.
Помоли́хся лицу́ твоему́ всѣ́мъ се́рдцемъ мои́мъ: поми́луй мя́ по словеси́ твоему́.
Помы́слихъ пути́ твоя́ и возврати́хъ но́зѣ мои́ во свидѣ́нiя твоя́.
Угото́вихся и не смути́хся сохрани́ти за́повѣди твоя́.
У́жя грѣ́шникъ обяза́шася мнѣ́, и зако́на твоего́ не забы́хъ.
Полу́нощи воста́хъ исповѣ́датися тебѣ́ о судьба́хъ пра́вды твоея́.
Прича́стникъ а́зъ е́смь всѣ́мъ боя́щымся тебе́ и храня́щымъ за́повѣди твоя́.
Ми́лости твоея́, Го́споди, испо́лнь земля́: оправда́ниемъ твои́мъ научи́ мя.
Бла́гость сотвори́лъ еси́ съ рабо́мъ твои́мъ, Го́споди, по словеси́ твоему́:
бла́гости и наказа́нiю и ра́зуму научи́ мя, я́ко за́повѣдемъ твои́мъ вѣ́ровахъ.
Пре́жде да́же не смири́тимися, а́зъ прегрѣши́хъ: сего́ ра́ди сло́во твое́ сохрани́хъ.
Бла́гъ еси́ ты́, Го́споди: и бла́гостiю твое́ю научи́ мя оправда́ниемъ твои́мъ.
Умно́жися на мя́ непра́вда го́рдыхъ: а́зъ же всѣ́мъ се́рдцемъ мои́мъ испыта́ю за́повѣди твоя́.
Усыри́ся я́ко млеко́ се́рдце и́хъ: а́зъ же зако́ну твоему́ поучи́хся.
Благо мнѣ́, я́ко смири́лъ мя́ еси́, я́ко да научу́ся оправда́ниемъ твои́мъ.
Бла́гъ мнѣ́ зако́нъ у́стъ твои́хъ па́че ты́сящъ зла́та и сребра́.
Ру́це твои́ сотвори́стѣ мя́ и созда́стѣ мя́: вразуми́ мя, и научу́ся за́повѣдемъ твои́мъ.
Боя́щiися тебе́ у́зрятъ мя́ и возвеселя́тся, я́ко на словеса́ твоя́ упова́хъ.
Разумѣ́хъ, Го́споди, я́ко пра́вда судьбы́ твоя́, и вои́стинну смири́лъ мя́ еси́.
Бу́ди же ми́лость твоя́, да утѣ́шитъ мя́, по словеси́ твоему́ рабу́ твоему́:
да прiи́дутъ мнѣ́ щедро́ты твоя́, и жи́въ бу́ду, я́ко зако́нъ тво́й поуче́нiе мое́ е́сть.
Да постыдя́тся го́рдiи, я́ко непра́ведно беззако́нноваша на мя́: а́зъ же поглумлю́ся {размышля́ти бу́ду} въ за́повѣдехъ твои́хъ.
Да обратя́тъ мя́ боя́щiися тебе́ и вѣ́дящiи свидѣ́нiя твоя́.
Бу́ди се́рдце мое́ непоро́чно во оправда́нiихъ твои́хъ, я́ко да не постыжу́ся.
Изчеза́етъ во спасе́нiе твое́ душа́ моя́, на словеса́ твоя́ упова́хъ:
изчезо́ша о́чи мои́ въ сло́во твое́, глаго́люще: когда́ утѣ́шиши мя́?
зане́ бы́хъ я́ко мѣ́хъ на сла́нѣ: оправда́нiй твои́хъ не забы́хъ.
Коли́ко е́сть дні́й раба́ твоего́? когда́ сотвори́ши ми́ от гоня́щихъ мя́ су́дъ?
Повѣ́даша мнѣ́ законопресту́пницы глумле́нiя, но не я́ко зако́нъ тво́й, Го́споди.
Вся́ за́повѣди твоя́ и́стина: непра́ведно погна́ша мя́, помози́ ми.
Вма́лѣ не сконча́ша мене́ на земли́: а́зъ же не оста́вихъ за́повѣдiй твои́хъ.
По ми́лости твое́й живи́ мя, и сохраню́ свидѣ́нiя у́стъ твои́хъ.
Во вѣ́къ, Го́споди, сло́во твое́ пребыва́етъ на небеси́.
Въ ро́дъ и ро́дъ и́стина твоя́: основа́лъ еси́ зе́млю, и пребыва́етъ.
Учине́нiемъ твои́мъ пребыва́етъ де́нь: я́ко вся́ческая рабо́тна тебѣ́.
Я́ко а́ще бы не зако́нъ тво́й поуче́нiе мое́ бы́лъ, тогда́ у́бо поги́блъ бы́хъ во смире́нiи мое́мъ:
во вѣ́къ не забу́ду оправда́нiй твои́хъ, я́ко въ ни́хъ оживи́лъ мя́ еси́.
Тво́й е́смь а́зъ, спаси́ мя: я́ко оправда́нiй твои́хъ взыска́хъ.
Мене́ жда́ша грѣ́шницы погуби́ти мя́: свидѣ́нiя твоя́ разумѣ́хъ.
Вся́кiя кончи́ны ви́дѣхъ коне́цъ: широка́ за́повѣдь твоя́ зѣло́.
Ко́ль возлюби́хъ зако́нъ тво́й, Го́споди: ве́сь де́нь поуче́нiе мое́ е́сть.
Па́че вра́гъ мои́хъ умудри́лъ мя́ еси́ за́повѣдiю твое́ю, я́ко въ вѣ́къ моя́ е́сть.
Па́че всѣ́хъ уча́щихъ мя́ разумѣ́хъ, я́ко свидѣ́нiя твоя́ поуче́нiе мое́ е́сть.
Па́че ста́рецъ разумѣ́хъ, я́ко за́повѣди твоя́ взыска́хъ.
От вся́каго пути́ лука́ва возбрани́хъ нога́мъ мои́мъ, я́ко да сохраню́ словеса́ твоя́:
от суде́бъ твои́хъ не уклони́хся, я́ко ты́ законоположи́лъ ми́ еси́.
Ко́ль сладка́ горта́ни моему́ словеса́ твоя́: па́че ме́да усто́мъ мои́мъ.
От за́повѣдiй твои́хъ разумѣ́хъ: сего́ ра́ди возненави́дѣхъ вся́къ пу́ть непра́вды.
Свѣти́лникъ нога́ма мои́ма зако́нъ тво́й, и свѣ́тъ стезя́мъ мои́мъ.
Кля́хся и поста́вихъ сохрани́ти судьбы́ пра́вды твоея́.
Смири́хся до зѣла́: Го́споди, живи́ мя по словеси́ твоему́.
Во́льная у́стъ мои́хъ благоволи́ же, Го́споди, и судьба́мъ твои́мъ научи́ мя.
Душа́ моя́ въ руку́ твое́ю {Алекс.: мое́ю} вы́ну, и зако́на твоего́ не забы́хъ.
Положи́ша грѣ́шницы сѣ́ть мнѣ́: и от за́повѣдiй твои́хъ не заблуди́хъ.
Наслѣ́довахъ свидѣ́нiя твоя́ во вѣ́къ, я́ко ра́дованiе се́рдца моего́ су́ть:
приклони́хъ се́рдце мое́ сотвори́ти оправда́нiя твоя́ въ вѣ́къ за воздая́нiе.
Законопресту́пныя возненави́дѣхъ, зако́нъ же тво́й возлюби́хъ.
Помо́щникъ мо́й и засту́пникъ мо́й еси́ ты́: на словеса́ твоя́ упова́хъ.
Уклони́теся от мене́, лука́внующiи, и испыта́ю за́повѣди Бо́га моего́.
Заступи́ мя по словеси́ твоему́, и жи́въ бу́ду: и не посрами́ мене́ от ча́янiя моего́:
помози́ ми, и спасу́ся, и поучу́ся во оправда́нiихъ твои́хъ вы́ну.
Уничижи́лъ еси́ вся́ отступа́ющыя от оправда́нiй твои́хъ: я́ко непра́ведно помышле́нiе и́хъ.
Преступа́ющыя непщева́хъ вся́ грѣ́шныя земли́: сего́ ра́ди возлюби́хъ свидѣ́нiя твоя́.
Пригвозди́ стра́ху твоему́ пло́ти моя́: от суде́бъ бо твои́хъ убоя́хся.
Сотвори́хъ су́дъ и пра́вду: не преда́ждь мене́ оби́дящымъ мя́.
Воспрiими́ раба́ твоего́ во благо, да не оклевета́ютъ мене́ го́рдiи.
О́чи мои́ изчезо́стѣ во спасе́нiе твое́ и въ сло́во пра́вды твоея́:
сотвори́ съ рабо́мъ твои́мъ по ми́лости твое́й, и оправда́ниемъ твои́мъ научи́ мя.
Ра́бъ тво́й е́смь а́зъ: вразуми́ мя, и увѣ́мъ свидѣ́нiя твоя́.
Вре́мя сотвори́ти Го́сподеви: разори́ша зако́нъ тво́й.
Сего́ ра́ди возлюби́хъ за́повѣди твоя́ па́че зла́та и топа́зiа.
Сего́ ра́ди ко всѣ́мъ за́повѣдемъ твои́мъ направля́хся, вся́къ пу́ть непра́вды возненави́дѣхъ.
Ди́вна свидѣ́нiя твоя́: сего́ ра́ди испыта́ я́ душа́ моя́.
Явле́нiе слове́съ твои́хъ просвѣща́етъ и вразумля́етъ младе́нцы.
Уста́ моя́ отверзо́хъ и привлеко́хъ ду́хъ, я́ко за́повѣдiй твои́хъ жела́хъ.
При́зри на мя́ и поми́луй мя́, по суду́ лю́бящихъ и́мя твое́.
Стопы́ моя́ напра́ви по словеси́ твоему́, и да не облада́етъ мно́ю вся́кое беззако́нiе:
изба́ви мя́ от клеветы́ человѣ́ческiя, и сохраню́ за́повѣди твоя́.
Лице́ твое́ просвѣти́ на раба́ твоего́ и научи́ мя оправда́ниемъ твои́мъ.
Исхо́дища водна́я изведо́стѣ о́чи мои́, поне́же не сохрани́хъ зако́на твоего́.
Пра́веднъ еси́, Го́споди, и пра́ви суди́ твои́:
заповѣ́далъ еси́ пра́вду свидѣ́нiя твоя́, и и́стину зѣло́.
Иста́яла мя́ е́сть ре́вность твоя́: я́ко забы́ша словеса́ твоя́ врази́ мои́.
Разжже́но сло́во твое́ зѣло́, и ра́бъ тво́й возлюби́ е́.
Юнѣ́йшiй а́зъ е́смь и уничиже́нъ: оправда́нiй твои́хъ не забы́хъ.
Пра́вда твоя́ пра́вда во вѣ́къ, и зако́нъ тво́й и́стина.
Ско́рби и ну́жди обрѣто́ша мя́: за́повѣди твоя́ поуче́нiе мое́.
Пра́вда свидѣ́нiя твоя́ въ вѣ́къ: вразуми́ мя, и жи́въ бу́ду.
Воззва́хъ всѣ́мъ се́рдцемъ мои́мъ, услы́ши мя́, Го́споди: оправда́нiя твоя́ взыщу́.
Воззва́хъ ти́, спаси́ мя, и сохраню́ свидѣ́нiя твоя́.
Предвари́хъ въ безго́дiи и воззва́хъ: на словеса́ твоя́ упова́хъ.
Предвари́стѣ о́чи мои́ ко у́тру, поучи́тися словесе́мъ твои́мъ.
Гла́съ мо́й услы́ши, Го́споди, по ми́лости твое́й: по судьбѣ́ твое́й живи́ мя.
Прибли́жишася гоня́щiи мя́ беззако́нiемъ: от зако́на же твоего́ удали́шася.
Бли́зъ еси́ ты́, Го́споди, и вси́ путiе́ твои́ и́стина.
Испе́рва позна́хъ от свидѣ́нiй твои́хъ, я́ко въ вѣ́къ основа́лъ я́ еси́.
Ви́ждь смире́нiе мое́ и изми́ мя: я́ко зако́на твоего́ не забы́хъ.
Суди́ су́дъ мо́й и изба́ви мя́: словесе́ ра́ди твоего́ живи́ мя.
Дале́че от грѣ́шникъ спасе́нiе, я́ко оправда́нiй твои́хъ не взыска́ша.
Щедро́ты твоя́ мно́ги, Го́споди: по судьбѣ́ твое́й живи́ мя.
Мно́зи изгоня́щiи мя́ и стужа́ющiи ми́: от свидѣ́нiй твои́хъ не уклони́хся.
Ви́дѣхъ неразумѣва́ющыя и иста́яхъ: я́ко слове́съ твои́хъ не сохрани́ша.
Ви́ждь, я́ко за́повѣди твоя́ возлюби́хъ: Го́споди, по ми́лости твое́й живи́ мя.
Нача́ло слове́съ твои́хъ и́стина, и во вѣ́къ вся́ судьбы́ пра́вды твоея́.
Кня́зи погна́ша мя́ ту́не: и от слове́съ твои́хъ убоя́ся се́рдце мое́.
Возра́дуюся а́зъ о словесѣ́хъ твои́хъ, я́ко обрѣта́яй коры́сть мно́гу.
Непра́вду возненави́дѣхъ и омерзи́хъ: зако́нъ же тво́й возлюби́хъ.
Седмери́цею дне́мъ хвали́хъ тя́ о судьба́хъ пра́вды твоея́.
Ми́ръ мно́гъ лю́бящымъ зако́нъ тво́й, и нѣ́сть и́мъ собла́зна.
Ча́яхъ спасе́нiя твоего́, Го́споди, и за́повѣди твоя́ возлюби́хъ.
Сохрани́ душа́ моя́ свидѣ́нiя твоя́ и возлюби́ я́ зѣло́.
Сохрани́хъ за́повѣди твоя́ и свидѣ́нiя твоя́, я́ко вси́ путiе́ мои́ предъ тобо́ю, Го́споди.
Да прибли́жится моле́нiе мое́ предъ тя́, Го́споди: по словеси́ твоему́ вразуми́ мя.
Да вни́детъ проше́нiе мое́ предъ тя́: Го́споди, по словеси́ твоему́ изба́ви мя́.
Отры́гнутъ устнѣ́ мои́ пѣ́нiе, егда́ научи́ши мя́ оправда́ниемъ твои́мъ.
Провѣща́етъ язы́къ мо́й словеса́ твоя́, я́ко вся́ за́повѣди твоя́ пра́вда.
Да бу́детъ рука́ твоя́ е́же спасти́ мя, я́ко за́повѣди твоя́ изво́лихъ.
Возжела́хъ спасе́нiе твое́, Го́споди, и зако́нъ тво́й поуче́нiе мое́ е́сть.
Жива́ бу́детъ душа́ моя́ и восхва́литъ тя́: и судьбы́ твоя́ помо́гутъ мнѣ́.
Заблуди́хъ я́ко овча́ поги́бшее: взыщи́ раба́ твоего́, я́ко за́повѣдiй твои́хъ не забы́хъ.