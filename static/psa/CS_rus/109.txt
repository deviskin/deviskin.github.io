*Псало́мъ Дави́ду.
Рече́ Госпо́дь Го́сподеви моему́: сѣди́ одесну́ю мене́, до́ндеже положу́ враги́ твоя́ подно́жiе но́гъ твои́хъ.
Же́злъ си́лы по́слетъ ти́ Госпо́дь от Сiо́на, и Го́сподствуй посредѣ́ враго́въ твои́хъ.
Съ тобо́ю нача́ло въ де́нь си́лы твоея́, во свѣ́тлостехъ святы́хъ твои́хъ: изъ чре́ва пре́жде денни́цы роди́хъ тя́.
Кля́тся Госпо́дь и не раска́ется: ты́ иере́й во вѣ́къ по чи́ну Мелхиседе́кову.
Госпо́дь одесну́ю тебе́ сокруши́лъ е́сть въ де́нь гнѣ́ва своего́ цари́:
су́дитъ во язы́цѣхъ, испо́лнитъ паде́нiя, сокруши́тъ главы́ на земли́ мно́гихъ.
От пото́ка на пути́ пiе́тъ: сего́ ра́ди вознесе́тъ главу́.