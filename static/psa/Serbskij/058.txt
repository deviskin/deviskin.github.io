59:1 Избави ме од непријатеља мојих, Боже мој, и од оних, што устају на ме, заклони ме.
59:2 Избави ме од оних који чине безакоње, и од крвопија сачувај ме.
59:3 Ево, зло намишљају души мојој, скупљају се на ме силни, без кривице моје и без греха мог, Господе.
59:4 Без кривице моје стечу се и оружају се; устани за мене, и гледај.
59:5 Ти, Господе, Боже над војскама, Боже Израиљев, пробуди се, обиђи све ове народе, немој пожалити одметника.
59:6 Нек се врате увече, лају као пси и иду око града.
59:7 Ево руже језиком својим, мач им је у устима, јер, веле, ко ће чути?
59:8 Али Ти ћеш се, Господе, смејати њима и посрамити све ове народе.
59:9 Они су јаки, али ја на Тебе погледам, јер си Ти Бог, чувар мој.
59:10 Бог, који ме милује, иде преда мном, Бог ми даје без страха да гледам непријатеље своје.
59:11 Немој их побити, да не би заборавио народ мој; распи их силом својом и обори их, Господе, браничу наш,
59:12 За грех уста њихових; за речи језика њиховог; нек се ухвате у охолости својој за клетву и лаж коју су говорили.
59:13 Распи у гневу, распи, да их нема; и нека познају да Бог влада над Јаковом и до крајева земаљских.
59:14 Нек се врате увече, лају као пси, и иду око града.
59:15 Нека тумарају тражећи хране, и не наситивши се нека ноћи проводе.
59:16 А ја ћу певати силу Твоју, рано ујутру гласити милост Твоју; јер си ми био одбрана и уточиште у дан невоље моје.
59:17 Сило моја! Теби ћу певати, јер си Ти Бог чувар мој, Бог који ме милује.