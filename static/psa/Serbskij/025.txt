26:1 Суди ми, Господе, јер у простоти својој ходим и у Господа се уздам; нећу се поколебати.
26:2 Испитај ме, Господе, и искушај ме; претопи шта је у мени и срце моје.
26:3 Јер је милост Твоја пред очима мојим, и ходим у истини Твојој.
26:4 Не седим с безумницима, и с лукавима се не мешам.
26:5 Ненавидим друштво безаконичко, и с безбожницима не седим.
26:6 Умивам правдом руке своје, и идем око жртвеника Твог, Господе,
26:7 Да разглашујем хвалу Твоју и казујем сва чудеса Твоја.
26:8 Господе! Омилео ми је стан дома Твог, и место насеља славе Твоје.
26:9 Немој душу моју погубити, ни живот мој с крвопиоцима,
26:10 Којима је злочинство у рукама, и којима је десница пуна мита.
26:11 А ја ходим у простоти својој, избави ме, и смилуј се на ме.
26:12 Нога моја стоји на правом путу; на скупштинама ћу благосиљати Господа.