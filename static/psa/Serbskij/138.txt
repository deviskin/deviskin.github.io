139:1 Господе! Ти ме кушаш и знаш.
139:2 Ти знаш кад седам и кад устанем; Ти знаш помисли моје издалека;
139:3 Кад ходим и кад се одмарам, Ти си око мене, и све путеве моје видиш.
139:4 Још нема речи на језику мом, а Ти, Господе, гле, већ све знаш.
139:5 Састраг и спред Ти си ме заклонио, и ставио на ме руку своју.
139:6 Чудно је за ме знање Твоје, високо, не могу да га докучим.
139:7 Куда бих отишао од духа Твог, и од лица Твог куда бих побегао?
139:8 Да изађем на небо, Ти си онде. Да сиђем у пакао, онде си.
139:9 Да се дигнем на крилима од зоре, и преселим се на крај мора:
139:10 И онде ће ме рука Твоја водити, и држати ме десница Твоја.
139:11 Да кажем: Да ако ме мрак сакрије; али је и ноћ као видело око мене.
139:12 Ни мрак неће замрачити од Тебе, и ноћ је светла као дан: мрак је као видело.
139:13 Јер си Ти створио шта је у мени, саставио си ме у утроби матере моје.
139:14 Хвалим Те, што сам дивно саздан. Дивна су дела Твоја, и душа моја то зна добро.
139:15 Ниједна се кост моја није сакрила од Тебе, ако и јесам саздан тајно, откан у дубини земаљској.
139:16 Заметак мој видеше очи Твоје, у књизи је Твојој све то записано, и дани забележени, кад их још није било ниједног.
139:17 Како су ми недокучиве помисли Твоје, Боже! Како им је велик број!
139:18 Да их бројим, више их је него песка. Кад се пробудим, још сам с Тобом.
139:19 Да хоћеш, Боже, убити безбожника! Крвопије, идите од мене.
139:20 Они говоре ружно на Тебе; узимају име Твоје узалуд непријатељи Твоји.
139:21 Зар да не мрзим на оне, који на Те мрзе, Господе, и да се не гадим на оне који устају на Тебе?
139:22 Пуном мрзошћу мрзим на њих; непријатељи су ми.
139:23 Окушај ме, Боже, и познај срце моје, испитај ме, и познај помисли моје.
139:24 И види јесам ли на злом путу, и води ме на пут вечни.