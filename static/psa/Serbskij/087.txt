88:1 Господе Боже, Спаситељу мој, дању вичем и ноћу пред Тобом.
88:2 Нек изађе преда Те молитва моја, пригни ухо своје к јауку мом;
88:3 Јер је душа моја пуна јада, и живот се мој примаче паклу.
88:4 Изједначих се с онима који у гроб одлазе, постадох као човек без силе,
88:5 Као међу мртве бачен, као убијени, који леже у гробу, којих се више не сећаш, и који су од руке Твоје далеко.
88:6 Метнуо си ме у јаму најдоњу, у таму, у бездану.
88:7 Отежа ми гнев Твој, и свима валима својим удараш ме.
88:8 Удаљио си од мене познанике моје, њима си ме омразио; затворен сам, и не могу изаћи.
88:9 Око моје усахну од јада, вичем Те, Господе, сав дан, пружам к Теби руке своје.
88:10 Еда ли ћеш на мртвима чинити чудеса? Или ће мртви устати и Тебе славити?
88:11 Еда ли ће се у гробу приповедати милост Твоја, и истина Твоја у труљењу?
88:12 Еда ли ће у тами познати чудеса Твоја, и правду Твоју где се све заборавља?
88:13 Али ја, Господе, к Теби вичем, и јутром молитва моја срета Те.
88:14 Зашто, Господе, одбацујеш душу моју, и одвраћаш лице своје од мене?
88:15 Мучим се и издишем од удараца, подносим страхоте Твоје, без надања сам.
88:16 Гнев Твој стиже ме, страхоте Твоје раздиру ме.
88:17 Оптечу ме сваки дан као вода, стежу ме одсвуда.
88:18 Удаљио си од мене друга и пријатеља; познаници моји сакрили су се у мрак.