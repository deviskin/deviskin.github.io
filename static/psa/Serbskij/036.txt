37:1 Немој се жестити гледајући неваљале, немој завидети онима који чине безакоње.
37:2 Јер се као трава брзо косе, и као зелено биље вену.
37:3 Уздај се у Господа и твори добро; живи на земљи и храни истину.
37:4 Теши се Господом, и учиниће ти шта ти срце жели.
37:5 Предај Господу пут свој, и уздај се у Њега, Он ће учинити.
37:6 И извешће као видело правду твоју, и правицу твоју као подне.
37:7 Ослони се на Господа, и чекај Га. Немој се жестити гледајући кога где напредује на путу свом, човека, који ради шта намисли.
37:8 Утишај гнев, и остави јарост; немој се дражити да зло чиниш.
37:9 Јер ће се истребити који чине зло, а који чекају Господа наследиће земљу.
37:10 Још мало, па неће бити безбожника; погледаћеш на место његово, а њега нема.
37:11 А смерни ће наследити земљу, и наслађиваће се множином мира.
37:12 Зло мисли безбожник праведнику, и шкргуће на њ зубима својим.
37:13 Али му се Господ смеје, јер види да се примиче дан његов.
37:14 Мач потежу безбожници, запињу лук свој, да оборе убогога и ништега и покољу оне који иду правим путем.
37:15 Мач ће њихов ударити у њихово срце, и лукови њихови поломиће се.
37:16 Боље је мало у праведника него богатство многих безбожника.
37:17 Јер ће се мишице безбожницима потрти, а праведнике утврђује Господ.
37:18 Зна Господ дане безазленима, и део њихов траје довека.
37:19 Неће се постидети у зло доба, у дане гладне биће сити.
37:20 А безбожници гину, и непријатељи Господњи као лепота шумска пролазе, као дим пролазе.
37:21 Безбожник узаима и не враћа, а праведник поклања и даје.
37:22 Јер које Он благослови, они наследе земљу, а које Он прокуне, они се истребе.
37:23 Господ утврђује кораке сваког човека и мио Му је пут његов.
37:24 Кад посрне да падне, неће пасти, јер га Господ држи за руку.
37:25 Бејах млад и остарех, и не видех праведника остављеног, ни деце његове да просе хлеба.
37:26 Сваки дан поклања и даје у зајам, и на наслеђу је његовом благослов.
37:27 Уклањај се ода зла, и чини добро, и живи довека.
37:28 Јер Господ љуби праведни суд, и не оставља свеце своје; увек се они чувају; а племе ће се безбожничко истребити.
37:29 Праведници ће наследити земљу, и живеће на њој довека.
37:30 Уста праведникова говоре мудрост, и језик његов казује истину.
37:31 Закон је Бога његовог њему у срцу, стопала се његова не спотичу.
37:32 Безбожник вреба праведника, и тражи да га убије;
37:33 Али га Господ неће пустити у руке његове, нити ће дати да га окриве кад се стану судити.
37:34 Чекај Господа и држи се пута Његовог, и Он ће те поставити да владаш земљом; видећеш како ће се истребити безбожници.
37:35 Видех безбожника страшног који се рашириваше као гранато дрво;
37:36 Али прође, и ево нема га; тражим га и не находим.
37:37 Храни чистоту и пази правду, јер ће у човека мирног остати наслеђе.
37:38 А безаконика ће нестати сасвим; наслеђе ће се безбожничко затрти.
37:39 Од Господа је спасење праведницима; Он је крепост њихова у невољи.
37:40 Господ ће им помоћи, и избавиће их; избавиће их од безбожника, и сачуваће их, јер се у Њега уздају.