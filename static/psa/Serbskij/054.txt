55:1 Услиши, Боже, молитву моју, и немој се сакрити од мољења мог.
55:2 Пази, и саслушај ме; цвилим у јаду свом и уздишем
55:3 Од вике непријатељске и од досаде безбожничке; јер дижу на ме зло, и у гневу гоне ме.
55:4 Срце је моје уздрхтало у мени, и страх смртни попаде ме;
55:5 Страх и трепет дође на ме, и гроза подузе ме.
55:6 И рекох: Ко би ми дао крила голубиња? Ја бих одлетео и починуо;
55:7 Далеко бих побегао, и настанио се у пустињи.
55:8 Похитао бих да утечем од вихора и од буре.
55:9 Порази, Господе, и раздели језике њихове, јер видим насиље и свађу у граду;
55:10 Дању и ноћу то ходи по зидовима његовим; злочинство је и мука посред њега.
55:11 Усред њега је погибао, с улице његове не одлази превара и лукавство.
55:12 Јер не ружи ме непријатељ мој, то бих поднео; не устаје на ме јавни ненавидник, од њега бих се сакрио.
55:13 Него ти који си ми био то што ја сам, друг мој и знанац мој.
55:14 С којим ми беше радост делити тајну, и у дом Божији ходих кроз сабор народни.
55:15 Нека их уграби смрт, нека живи сиђу у пакао, јер је злочинство у стану њиховом и у њима.
55:16 Ја Бога призивам, и Господ ће ме спасти.
55:17 Вечером и јутром и у подне тужим и уздишем, и чуће глас мој;
55:18 Учиниће, те ће душа моја бити мирна од оних који нападају на ме, јер их много имам.
55:19 Да услиши, и укроти их Бог, који живи од века; јер се не мењају и не боје се Бога.
55:20 Дижу руке своје на оне који су с њима у миру, и раскидају своју дружбу.
55:21 Уста су им мека као масло, а на срцу им је рат. Речи су им блаже од уља, али су голи мачеви.
55:22 Стави на Господа бреме своје, и Он ће те поткрепити. Неће дати довека праведнику да посрне.
55:23 Ти ћеш их, Боже, свалити у јаму погибли; крвопије и лукави неће саставити половине дана својих. А ја се у Тебе уздам.