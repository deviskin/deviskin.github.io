36:1 Безаконику је безбожна реч у срцу; нема страха Божијег пред очима његовим.
36:2 Али лаже себи у очи, место да призна своје безакоње и омрзне на њ.
36:3 Речи су уста његових неправда и лукавство, неће да се опамети да твори добро.
36:4 Безакоње смишља на постељи својој, стоји на путу рђавом, зло му није мрско.
36:5 Господе! До неба је милост Твоја, и истина Твоја до облака.
36:6 Правда је Твоја као горе Божије, судови Твоји бездана велика; људе и стоку Ти чуваш, Господе!
36:7 Како је драгоцена милост Твоја, Боже! Синови људски у сену крила Твојих не боје се.
36:8 Хране се од изобила дома Твог, и из потока сладости својих Ти их напајаш.
36:9 Јер је у Тебе извор животу, Твојом светлошћу видимо светлост.
36:10 Рашири милост своју на оне који Те знају, и правду своју на добра срца.
36:11 Не дај да стане на мене нога охола, и рука безбожничка да ме заљуља.
36:12 Онамо нека падну који чине безакоње, нека се стропоштају и не могу устати.