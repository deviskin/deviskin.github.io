51:1 Смилуј се на ме, Боже, по милости својој, и по великој доброти својој очисти безакоње моје.
51:2 Опери ме добро од безакоња мог, и од греха мог очисти ме.
51:3 Јер ја знам преступе своје, и грех је мој једнако преда мном.
51:4 Самоме Теби згреших, и на Твоје очи зло учиних, а Ти си праведан у речима својим и чист у суду свом.
51:5 Гле, у безакоњу родих се, и у греху затрудне мати моја мном.
51:6 Гле, истину љубиш у срцу, и изнутра јављаш ми мудрост.
51:7 Покропи ме исопом, и очистићу се; умиј ме, и бићу бељи од снега.
51:8 Дај ми да слушам радост и весеље, да се прену кости које си потро.
51:9 Одврати лице своје од греха мојих, и сва безакоња моја очисти.
51:10 Учини ми, Боже, чисто срце, и дух прав понови у мени.
51:11 Немој ме одвргнути од лица свог, и Светог Духа свог немој узети од мене.
51:12 Врати ми радост спасења свог, и дух владалачки нека ме поткрепи.
51:13 Научићу безаконике путевима Твојим, и грешници к Теби ће се обратити.
51:14 Избави ме од крви, Боже, Боже, Спаситељу мој, и језик ће мој гласити правду Твоју.
51:15 Господе! Отвори уста моја, и она ће казати хвалу Твоју.
51:16 Јер жртву нећеш: ја бих је принео; за жртве паљенице не мариш.
51:17 Жртва је Богу дух скрушен, срце скрушено и поништено не одбацујеш, Боже.
51:18 По доброти својој, Господе, чини добро Сиону, подигни зидове јерусалимске.
51:19 Онда ће Ти бити миле жртве правде, приноси и жртве паљенице; онда ће метати на жртвеник Твој теоце.