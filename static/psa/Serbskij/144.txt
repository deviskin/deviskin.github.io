145:1 Узвишаваћу Те, Боже мој, царе мој, благосиљаћу име Твоје од века до века.
145:2 Сваки ћу Те дан благосиљати, и хвалићу име Твоје довека и без престанка.
145:3 Велик је Господ, и ваља Га славити, и величанство Његово не може се досегнути.
145:4 Од колена до колена хвалиће дела Твоја, и силу Твоју казивати.
145:5 О високој слави Твог величанства, и о дивним делима Твојим размишљам.
145:6 Приповедаће силу чудеса Твојих, и ја ћу величанство Твоје казивати.
145:7 Хвалиће велику доброту Твоју и правду Твоју певаће.
145:8 Податљив је и милосрдан Господ, дуго трпи и велике је милости.
145:9 Добар је Господ према свима, и жалостив на сва дела своја.
145:10 Нека Те славе, Господе, сва дела Твоја, и свеци Твоји нека Те благосиљају.
145:11 Нека казују славу царства Твог, и силу Твоју приповедају.
145:12 Да би јавили синовима људским силу Твоју, и високу славу царства Твог.
145:13 Царство је Твоје царство свих векова, и влада Твоја на сва колена.
145:14 Господ прихвата све који падају, и исправља све погнуте.
145:15 Очи су свих к Теби управљене, и Ти им дајеш храну на време;
145:16 Отвараш руку своју, и ситиш свашта живо по жељи.
145:17 Праведан је Господ у свим путевима својим, и свет у свим делима својим.
145:18 Господ је близу свих који Га призивају, свих, који Га призивају у истини.
145:19 Жељу испуња онима који Га се боје, тужњаву њихову чује, и помаже им.
145:20 Чува Господ све који Га љубе, а безбожнике све ће истребити.
145:21 Хвалу Господу нека говоре уста моја, и нека благосиља свако тело свето име Његово увек и без престанка.