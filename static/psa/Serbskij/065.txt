66:1 Покликни Богу, сва земљо!
66:2 Запевајте славу имену Његовом, дајте Му хвалу и славу.
66:3 Реците Богу: Како си страшан у делима својим! Ради велике силе Твоје ласкају Ти непријатељи Твоји.
66:4 Сва земља нек се поклони Теби и поје Теби, нека поје имену Твом.
66:5 Ходите и видите дела Бога страшног у делима својим над синовима људским.
66:6 Он је претворио море у сухоту, преко реке пређосмо ногама; онде смо се веселили о Њему;
66:7 Влада силом својом увек, очи Његове гледају на народе. Бунтовници, да се нисте подигли!
66:8 Благосиљајте, народи, Бога нашег, и гласите хвалу Њему.
66:9 Он је даровао души нашој живот, и није дао да поклизне нога наша.
66:10 Ти си нас окушао, Боже, претопио си нас, као сребро што се претапа.
66:11 Увео си нас у мрежу, метнуо си бреме на леђа наша.
66:12 Дао си нас у јарам човеку, уђосмо у огањ и у воду; али си нас извео на одмор.
66:13 Ући ћу у дом Твој са жртвама што се сажижу, извршићу Ти завете своје,
66:14 Које рекоше уста моја, и каза језик мој у тескоби мојој.
66:15 Жртве паљенице претиле ћу ту принети с димом од претилине овнујске, принећу Ти теоце с јарићима.
66:16 Ходите, чујте сви који се бојите Бога, ја ћу вам казати шта је учинио души мојој.
66:17 К Њему завиках устима својим, и језиком својим прославих Га.
66:18 Да сам видео у срцу свом безакоње, не би ме услишио Господ.
66:19 Али Бог услиши, прими глас мољења мог.
66:20 Благословен Бог, који не одврже молитве моје и не остави ме без милости своје!