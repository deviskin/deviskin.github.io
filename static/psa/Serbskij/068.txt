69:1 Помози ми, Боже, јер дође вода до душе.
69:2 Пропадам у дубоком глибу, где нема дна; тонем води у дубине, и вали ме затрпавају.
69:3 Изнемогох вичући, промуче ми грло, побелеше ми очи погледајући Бога.
69:4 Оних који мрзе на ме низашта има више него косе на глави мојој; осилише који хоће да ме погубе, лажљиви непријатељи моји. Шта нисам отимао, ваља да вратим.
69:5 Боже! Ти знаш је ли у мени безумље, и кривице моје нису сакривене од Тебе.
69:6 Немој да се постиде у мени који се уздају у Тебе, Господе, Господе над војскама! Немој да се посраме у мени који траже Тебе, Боже Израиљев!
69:7 Јер Тебе ради подносим руг, и срамота попаде лице моје.
69:8 Туђин постадох браћи својој, и незнан синовима матере своје.
69:9 Јер ревност за кућу Твоју једе ме и ружења оних који Тебе руже падају на ме.
69:10 Плачем, постим се душом својом, и то ми се прима за зло;
69:11 Место хаљине облачим врећу, и бивам им прича.
69:12 О мени се разговарају седећи на вратима, пијући вино певају ме.
69:13 А ја се молим Теби, Господе; време је да се смилујеш, Боже; по великој милости својој услиши ме, јер је истинито спасење Твоје.
69:14 Извади ме из глиба, да не пропаднем; да се избавим од ненавидника и из дубоке воде;
69:15 Да ме не узме вода на матицу, да ме не прождре пучина, и да не склопи јама нада мном ждрела свог.
69:16 Услиши ме, Господе, јер је благост Твоја милосрдна, по великој доброти својој погледај ме.
69:17 Немој одвратити лице своје од слуге свог; јер ме је туга; похитај, услиши ме.
69:18 Приближи се души мојој, избави је; насупрот непријатељима мојим избави ме.
69:19 Ти знаш под каквим сам ругом, стидом и срамотом; пред Тобом су сви непријатељи моји.
69:20 Срамота сатре срце моје, изнемогох; чекам хоће ли се коме сажалити, али нема никога; хоће ли ме ко потешити, али не налазим.
69:21 Дају ми жуч да једем, и у жеђи мојој поје ме оцтом.
69:22 Трпеза њихова нека им буде мрежа и замка, то нека им буде плата.
69:23 Нека им потамне очи њихове, да не виде, и њихове бедре раслаби засвагда.
69:24 Излиј на њих јарост своју, и пламен гнева Твог нека их обузме!
69:25 Стан њихов нека опусти, и у њиховим шаторима нека не буде никога да живи.
69:26 Јер кога си Ти поразио, они гоне, и умножавају јаде онима које си Ти ранио.
69:27 Мећи на њих кривицу за кривицом, да не дођу до правде Твоје.
69:28 Нека се избришу из књиге живих, и с праведницима нек не буду записани.
69:29 А ја сам ништ и болан; помоћ Твоја, Боже, нек ме заклони.
69:30 Славићу име Божије у песми, величаћу Га у хвали.
69:31 То је Богу милије од вола, од телета с роговима и с папцима.
69:32 Видеће ништи и радоваће се. Који тражите Бога, оживеће срце ваше.
69:33 Јер Бог чује убоге, и сужања својих не оглуша се.
69:34 Нека Га хвале небеса и земља, мора и све што се у њима миче!
69:35 Јер ће Бог спасти Сион, сазидаће градове Јудине; и људи ће се онде населити и наследиће га.
69:36 И наслеђе ће се слуга Његових утврдити у њему и који љубе име Његово наставаће на њему.