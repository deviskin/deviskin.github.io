33:1 Веселите се праведници пред Господом; праведнима доликује славити.
33:2 Славите Господа гуслама, ударајте Му у псалтир од десет жица.
33:3 Певајте Му песму нову, сложно ударајте подвикујући;
33:4 Јер је права реч Господња, и свако дело Његово истинито.
33:5 Он љуби правду и суд, доброте је Господње пуна земља.
33:6 Речју Господњом небеса се створише, и духом уста Његових сва војска њихова.
33:7 Као у гомилу сабра воду морску, и пропасти метну у спреме.
33:8 Нек се боји Господа сва земља, и нека стрепи пред Њим све што живи по васиљени;
33:9 Јер Он рече, и постаде; Он заповеди, и показа се.
33:10 Господ разбија намере незнабошцима, уништава помисли народима.
33:11 Намера је Господња тврда довека, мисли срца његова од колена на колено.
33:12 Благо народу, коме је Бог Господ, племену, које је Он изабрао себи за наслеђе.
33:13 С неба гледа Господ, види све синове људске;
33:14 С престола, на коме седи, погледа на све који живе на земљи.
33:15 Он је створио сва срца њихова, Он и зна сва дела њихова.
33:16 Неће помоћи цару велика сила, неће заштитити јакога велика снага;
33:17 Није у коњу уздање да ће помоћи; ако му је и велика снага; неће избавити.
33:18 Гле, око је Господње на онима који Га се боје, и на онима који чекају милост Његову.
33:19 Он ће душу њихову избавити од смрти, и прехранити их у гладне године.
33:20 Душа се наша узда у Господа; Он је помоћ наша и штит наш.
33:21 О Њему се весели срце наше; јер се у свето име Његово уздамо.
33:22 Да буде милост Твоја, Господе, на нама, као што се уздамо у Тебе.