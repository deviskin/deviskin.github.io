74:1 Зашто се, Боже, срдиш на нас дуго; дими се гнев Твој на овце паше Твоје?
74:2 Опомени се сабора свог, који си стекао од старине, искупио себи у наследну државу, горе Сиона, на којој си се населио.
74:3 Подигни стопе своје на старе развалине: све је разрушио непријатељ у светињи.
74:4 Ричу непријатељи Твоји на месту сабора Твојих, своје обичаје постављају место наших обичаја.
74:5 Видиш, они су као онај који подиже секиру на сплетене гране у дрвета.
74:6 Све у њему што је резано разбише секирама и брадвама.
74:7 Огњем сажегоше светињу Твоју; на земљу обаливши оскврнише стан имена Твог.
74:8 Рекоше у срцу свом: Потримо их сасвим. Попалише сва места сабора Божијих на земљи.
74:9 Обичаја својих не видимо, нема више пророка, и нема у нас ко би знао докле ће то трајати.
74:10 Докле ће се, Боже, ругати насилник? Хоће ли довека противник пркосити имену Твом?
74:11 Зашто устављаш руку своју и десницу своју? Пружи из недара својих, и истреби их.
74:12 Боже, царе мој, који од старине твориш спасење посред земље!
74:13 Ти си силом својом раскинуо море, и сатро главе воденим наказама.
74:14 Ти си размрскао главу крокодилу, дао га онима који живе у пустињи да га једу.
74:15 Ти си отворио изворе и потоке, Ти си исушио реке које не пресишу.
74:16 Твој је дан и Твоја је ноћ, Ти си поставио звезде и сунце.
74:17 Ти си утврдио све крајеве земаљске, лето и зиму Ти си уредио.
74:18 Опомени се тога, непријатељ се руга Господу, и народ безумни не мари за име Твоје.
74:19 Не дај зверима душу грлице своје, немој заборавити стадо страдалаца својих засвагда.
74:20 Погледај на завет; јер су све пећине земаљске пуне станова безакоња.
74:21 Невољник нек се не врати срамотан, ништи и убоги нека хвале име Твоје.
74:22 Устани, Боже, брани ствар своју, опомени се како Ти се безумник руга сваки дан!
74:23 Не заборави обести непријатеља својих, вике, коју једнако дижу противници Твоји!