9:1 Хвалим Те, Господе, из свега срца свог, казујем сва чудеса Твоја.
9:2 Радујем се и веселим се о Теби, певам имену Твом, Вишњи!
9:3 Непријатељи се моји вратише натраг, спотакоше се и неста их испред лица Твог;
9:4 Јер си свршио суд мој и одбранио ме; сео си на престо, судија праведни.
9:5 Расрдио си се на народе и убио безбожника, име си им затро довека, за свагда.
9:6 Непријатељу неста мачева сасвим; градове Ти си развалио; погибе спомен њихов.
9:7 Али Господ увек живи; спремио је за суд престо свој.
9:8 Он ће судити васионом свету по правди, усудиће народима право.
9:9 Господ је уточиште убогоме, уточиште у невољи.
9:10 У Тебе се уздају који знају име Твоје, јер не остављаш оних који Те траже, Господе!
9:11 Појте Господу, који живи на Сиону; казујте народу дела Његова;
9:12 Јер Он освећује крв, памти је; не заборавља јаук невољних.
9:13 Смилуј се на ме, Господе; погледај како страдам од непријатеља својих, Ти, који ме подижеш од врата смртних,
9:14 Да бих казивао све хвале Твоје на вратима кћери Сионове, и славио спасење Твоје.
9:15 Попадоше народи у јаму, коју су ископали; у замку, коју су сами наместили, ухвати се нога њихова.
9:16 Познаше Господа; Он је судио; у дела руку својих заплете се безбожник.
9:17 Вратиће се у пакао безбожници, сви народи који заборављају Бога;
9:18 Јер неће свагда бити заборављен убоги, и нада невољницима неће никад погинути.
9:19 Устани, Господе, да се не посили човек, и да приме народи суд пред Тобом.
9:20 Пусти, Господе, страх на њих; нека познају народи да су људи.
10:1 Зашто, Господе, стојиш далеко, кријеш се кад је невоља?
10:2 С охолости безбожникове мучи се убоги; хватају се убоги преваром коју измишљају безбожници.
10:3 Јер се безбожник дичи жељом душе своје, грабљивца похваљује.
10:4 Безбожник у обести својој не мари за Господа: "Он не види." Нема Бога у мислима његовим.
10:5 Свагда су путеви његови криви; за судове Твоје не зна; на непријатеље своје неће ни да гледа.
10:6 У срцу свом каже: Нећу посрнути; зло неће доћи никад.
10:7 Уста су му пуна неваљалих речи, преваре и увреде, под језиком је његовим мука и погибао.
10:8 Седи у заседи иза куће; у потаји убија правога; очи његове вребају убогога.
10:9 Седи у потаји као лав у пећини; седи у заседи да ухвати убогога; хвата убогога увукавши га у мрежу своју.
10:10 Притаји се, прилегне, и убоги падају у јаке нокте његове.
10:11 Каже у срцу свом: "Бог је заборавио, окренуо је лице своје, неће видети никад."
10:12 Устани Господе! Дигни руку своју, не заборави невољних.
10:13 Зашто безбожник да не мари за Бога говорећи у срцу свом да Ти нећеш видети?
10:14 Ти видиш; јер гледаш увреде и муке и пишеш их на руци. Теби предаје себе убоги; сироти Ти си помоћник.
10:15 Сатри мишицу безбожном и злом, да се тражи и не нађе безбожност његова.
10:16 Господ је цар свагда, довека, нестаће незнабожаца са земље његове.
10:17 Господе! Ти чујеш жеље ништих; утврди срце њихово; отвори ухо своје,
10:18 Да даш суд сироти и невољнику, да престану гонити човека са земље.