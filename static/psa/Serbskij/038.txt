39:1 Рекох: Чуваћу се на путевима својим да не згрешим језиком својим; зауздаваћу уста своја, док је безбожник преда мном.
39:2 Бејах нем и глас не пустих; ћутах и о добру. Али се туга моја подиже,
39:3 Запали се срце моје у мени, у мислима мојим разгоре се огањ; проговорих језиком својим:
39:4 Кажи ми, Господе, крај мој, и докле ће трајати дани моји? Да знам како сам ништа.
39:5 Ево с педи дао си ми дане, и век је мој као ништа пред Тобом. Баш је ништа сваки човек жив.
39:6 Баш ходи човек као утвара; баш се узалуд кида, сабира, а не зна коме ће допасти.
39:7 Па шта да чекам, Господе? Нада је моја у Теби.
39:8 Из свега безакоња мог избави ме, не дај ме безумноме на подсмех.
39:9 Нем сам, нећу отворити уста својих; јер си ме Ти ударио.
39:10 Олакшај ми ударац свој, силна рука Твоја уби ме.
39:11 Ако ћеш карати човека за преступе, расточиће се као од мољаца красота његова. Баш је ништа сваки човек.
39:12 Слушај молитву моју, Господе, и чуј јаук мој. Гледајући сузе моје немој ћутати. Јер сам гост у Тебе и дошљак као и сви стари моји.
39:13 Немој ме више гневно гледати, па ћу одахнути пре него отидем и више ме не буде.