91:1 Који живи у заклону Вишњег, у сену Свемогућег почива.
91:2 Говори Господу: Ти си уточиште моје и бранич мој, Бог мој, у ког се уздам.
91:3 Он ће те избавити из замке птичареве, и од љутог помора;
91:4 Перјем својим осениће те, и под крилима Његовим заклонићеш се; истина је Његова штит и ограда.
91:5 Нећеш се бојати страхоте ноћне, стреле, која лети дању,
91:6 Помора, који иде по мраку, болести, која у подне мори.
91:7 Пашће поред тебе хиљада и десет хиљада с десне стране теби, а тебе се неће дотаћи.
91:8 Само ћеш гледати очима својим, и видећеш плату безбожницима.
91:9 Јер си Ти, Господе, поуздање моје. Вишњег си изабрао себи за уточиште.
91:10 Неће Те зло задесити, и ударац неће досегнути до колибе Твоје.
91:11 Јер анђелима својим заповеда за Тебе да Те чувају по свим путевима Твојим.
91:12 На руке ће Те узети да где не запнеш за камен ногом својом.
91:13 На лава и на аспиду наступаћеш и газићеш лавића и змаја.
91:14 "Кад ме љуби, избавићу Га; заклонићу Га, кад је познао име моје.
91:15 Зазваће ме, и услишићу Га; с Њим ћу бити у невољи, избавићу Га и прославићу Га.
91:16 Дугог живота наситићу Га, и показаћу му спасење своје."