135:1 Хвалите име Господње, хвалите, слуге Господње,
135:2 Који стојите у дому Господњем; у дворима дома Бога нашег.
135:3 Хвалите Господа, јер је добар Господ; појте имену Његовом, јер је слатко.
135:4 Јер Јакова изабра себи Господ, Израиља за достојање своје.
135:5 Јер познах да је велик Господ, и Господ наш сврх свих богова.
135:6 Шта год хоће, све Господ чини, на небесима и на земљи, у морима и у свим безданима.
135:7 Изводи облаке од краја земље, муње чини усред дажда, изводи ветар из стаја његових.
135:8 Он поби првенце у Мисиру од човека до живинчета.
135:9 Показа знаке и чудеса усред тебе, Мисире, на Фараону и на свим слугама његовим.
135:10 Поби народе велике, и изгуби цареве јаке:
135:11 Сиона, цара аморејског и Ога, цара васанског, и сва царства хананска;
135:12 И даде земљу њихову у достојање, у достојање Израиљу, народу свом.
135:13 Господе! Име је Твоје вечно; Господе! Спомен је Твој од колена до колена.
135:14 Јер ће судити Господ народу свом, и на слуге своје смиловаће се.
135:15 Идоли су незнабожачки сребро и злато, дело руку човечијих;
135:16 Уста имају, а не говоре; очи имају, а не виде;
135:17 Уши имају, а не чују; нити има дихања у устима њиховим.
135:18 Какви су они онакви су и они који их граде, и сви који се уздају у њих.
135:19 Доме Израиљев, благосиљај Господа; доме Аронов, благосиљај Господа;
135:20 Доме Левијев, благосиљај Господа; који се бојите Господа, благосиљајте Господа.
135:21 Благословен Господ на Сиону, који живи у Јерусалиму! Алилуја!