77:1 Глас мој иде к Богу, и ја призивам Њега; глас мој иде к Богу, и Он ће ме услишити.
77:2 У дан туге своје тражих Господа; ноћу је рука моја подигнута, и не спушта се; душа моја неће да се утеши.
77:3 Помињем Бога, и уздишем; размишљам, и трне дух мој.
77:4 Држим очи своје да су будне; клонуо сам, и не могу говорити.
77:5 Пребрајам старе дане и године од векова.
77:6 Опомињем се песама својих ноћу; разговарам се са срцем својим, и испитујем дух свој:
77:7 "Зар ће се довека гневити на нас Господ, и неће више љубити?
77:8 Зар је засвагда престала милост Његова, и реч се прекинула од колена на колено?
77:9 Зар је заборавио милостив бити и у гневу затворио милосрђе своје?"
77:10 И рекох: Жалосна је за мене ова промена деснице Вишњега.
77:11 Памтим дела Господња; памтим пређашње чудо Твоје.
77:12 Мислио сам о свим делима Твојим, размишљао о радњи Твојој;
77:13 Боже! Пут је Твој свет; који је Бог тако велик као Бог наш?
77:14 Ти си Бог, који си чинио чудеса, показивао силу своју међу народима;
77:15 Мишицом си одбранио народ свој, синове Јаковљеве и Јосифове.
77:16 Видеше Те воде, Боже, видеше Те воде, и устрепташе, и бездане се задрмаше.
77:17 Из облака лијаше вода, облаци даваху глас, и стреле Твоје лећаху.
77:18 Грмљаху громови Твоји по небу; муње Твоје севаху по васиљеној, земља се тресаше и њихаше.
77:19 По мору беше пут Твој, и стазе Твоје по великој води, и траг Твој не познаваше се.
77:20 Водио си народ свој као овце руком Мојсијевом и Ароновом.