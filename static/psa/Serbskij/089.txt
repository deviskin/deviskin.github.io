90:1 Господе! Ти си нам уточиште од колења до колења.
90:2 Пре него се горе родише и сазда се земља и васиљена, и од века довека, Ти си Бог.
90:3 Ти враћаш човека у трулеж, и говориш: Вратите се синови људски! 90:4 Јер је хиљада година пред очима Твојим као дан јучерашњи, кад мине, и као стража ноћна.
90:5 Ти их као поводњем односиш; они су као сан, као трава, која рано вене,
90:6 Ујутру цвета и увене, увече се покоси и сасуши.
90:7 Јер нас нестаје од гнева Твог, и од јарости Твоје у сметњи смо.
90:8 Ставио си безакоња наша преда се, и тајне наше на светлост лица свог.
90:9 Сви се дани наши прекраћују од срдње Твоје, године наше пролазе као глас.
90:10 Дана година наших свега има до седамдесет година, а у јачег до осамдесет година: и сам је цвет њихов мука и невоља; јер теку брзо, и ми одлећемо.
90:11 Ко зна силу гнева Твог и Твоју јарост, да би Те се као што треба бојао?
90:12 Научи нас тако бројати дане наше, да бисмо стекли срце мудро.
90:13 Поврати се, Господе! Докле ћеш? Смилуј се на слуге своје.
90:14 Ујутру нас насити доброте своје, и радоваћемо се и веселити у све дане своје.
90:15 Обрадуј нас према данима, у које си нас мучио, и према годинама, у које смо гледали невољу.
90:16 Нека се покаже на слугама Твојим дело Твоје, и слава Твоја на синовима њиховим.
90:17 Нека буде добра воља Господа Бога нашег с нама, и дело руку наших доврши нам, и дело руку наших доврши.