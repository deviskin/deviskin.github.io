89:1 Милости ћу Господње певати увек, од колена на колено јављаћу истину Твоју устима својим.
89:2 Јер знам да је зававек основана милост, и на небесима да си утврдио истину своју, рекавши:
89:3 "Учиних завет с избраним својим, заклех се Давиду, слузи свом:
89:4 Довека ћу утврђивати семе твоје и престо твој уређивати од колена до колена."
89:5 Небо казује чудеса Твоја, Господе, и истину Твоју сабор светих.
89:6 Јер ко је над облацима раван Господу? Ко ће се изједначити с Господом међу синовима Божијим?
89:7 Богу се ваља клањати на сабору светих, страшнији је од свих који су око Њега.
89:8 Господе, Боже над војскама! Ко је силан као Ти, Боже? И истина је Твоја око Тебе.
89:9 Ти владаш над силом морском; кад подигне вале своје, Ти их укроћаваш.
89:10 Ти си оборио охоли Мисир као рањеника, крепком мишицом својом расејао си непријатеље своје.
89:11 Твоје је небо и Твоја је земља; Ти си саздао васиљену и шта је год у њој.
89:12 Север и југ Ти си створио, Тавор и Ермон о Твом се имену радује.
89:13 Твоја је мишица крепка, силна је рука Твоја, и висока десница Твоја.
89:14 Благост је и правда подножје престолу Твом, милост и истина иде пред лицем Твојим.
89:15 Благо народу који зна трубну поклич! Господе! У светлости лица Твог они ходе;
89:16 Именом се Твојим радују сав дан, и правдом Твојом узвишују се.
89:17 Јер си Ти красота силе њихове, и по милости Твојој узвишује се рог наш.
89:18 Јер је од Господа одбрана наша, и од Светог Израиљевог цар наш.
89:19 Тада си говорио у утвари вернима својим, и рекао: "Послах помоћ јунаку, узвисих избраног свог из народа.
89:20 Нађох Давида, слугу свог, светим уљем својим помазах га.
89:21 Рука ће моја бити једнако с њим, и мишица моја крепиће га.
89:22 Неће га непријатељ надвладати, и син безакоња неће му досадити.
89:23 Потрћу пред лицем његовим непријатеље његове, и ненавиднике његове поразићу.
89:24 Истина је моја и милост моја с њим; и у моје име узвисиће се рог његов.
89:25 Пружићу на море руку његову, и на реке десницу његову.
89:26 Он ће ме звати: Ти си Отац мој, Бог мој и град спасења мог.
89:27 И ја ћу га учинити првенцем, вишим од царева земаљских.
89:28 Довека ћу му хранити милост своју, и завет је мој с њим веран.
89:29 Продужићу семе његово довека, и престо његов као дане небеске.
89:30 Ако синови његови оставе закон мој, и не узиду у заповестима мојим;
89:31 Ако погазе уредбе моје, и заповести моје не сачувају,
89:32 Онда ћу их покарати прутом за непокорност, и ранама за безакоње њихово;
89:33 Али милости своје нећу узети од њега, нити ћу преврнути истином својом;
89:34 Нећу погазити завет свој, и шта је изашло из уста мојих нећу порећи.
89:35 Једном се заклех светошћу својом; зар да слажем Давиду?
89:36 Семе ће његово трајати довека, и престо његов као сунце преда мном;
89:37 Он ће стајати увек као месец и верни сведок у облацима."
89:38 А сад си одбацио и занемарио, разгневио си се на помазаника свог;
89:39 Занемарио си завет са слугом својим, бацио си на земљу венац његов.
89:40 Развалио си све ограде његове, градове његове обратио си у зидине.
89:41 Плене га сви који пролазе онуда, поста подсмех у суседа својих.
89:42 Узвисио си десницу непријатеља његових, обрадовао си све противнике његове.
89:43 Завратио си оштрице мача његовог, и ниси га укрепио у боју;
89:44 Узео си му светлост, и престо његов оборио си на земљу;
89:45 Скратио си дане младости његове и обукао га у срамоту.
89:46 Докле ћеш се, Господе, једнако одвраћати, докле ће као огањ пламтети гнев Твој?
89:47 Опомени се какав је век мој, како си ни на шта створио све синове Адамове?
89:48 Који је човек живео и није смрти видео, и избавио душу своју из руку паклених?
89:49 Где су пређашње милости Твоје, Господе? Клео си се Давиду истином својом.
89:50 Опомени се, Господе, прекора слугу својих, који носим у недрима својим од свих силних народа,
89:51 Којим коре непријатељи Твоји, Господе, којим коре траг помазаника Твог.
89:52 Благословен Господ увек! Амин, амин.