57:1 Смилуј се на ме, Боже, смилуј се на ме; јер се у Тебе узда душа моја, и под сен крила Твојих склањам се док не прођу невоље.
57:2 Призивам Бога Вишњег, Бога, који ми добро чини;
57:3 Да пошаље с неба и сачува ме, да посрами оног који тражи да ме прождре; да пошаље Бог милост своју и истину своју.
57:4 Душа је моја међу лавовима, лежим међу онима који дишу пламеном. Зуби су синова људских копља и стреле, и њихов језик мач оштар.
57:5 Узвиси се више небеса, Боже, по свој земљи нека буде слава Твоја!
57:6 Метнуше замку ногама мојим, и стегоше душу моју, ископаше преда мном јаму, и сами падоше у њу.
57:7 Утврдило се срце моје, Боже, утврдило се срце моје; певаћу Те и славићу.
57:8 Пробуди се, славо моја, пробуди се, псалтире и гусле; устаћу рано.
57:9 Хвалићу Господа по народима, певаћу Ти по племенима.
57:10 Јер је велика до небеса милост Твоја, и истина Твоја до облака.
57:11 Узвиси се више небеса, Боже, по свој земљи нека буде слава Твоја!